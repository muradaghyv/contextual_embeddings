Mətn
Şəkil
Rekvizitlər
Versiyalar
Əlaqəli Sənədlər

“Dövlət qeydiyyatına alınmışdır”

	

“Təsdiq edilmişdir”




Azərbaycan Respublikasının

	

Azərbaycan Respublikasının




Ədliyyə Nazirliyi

	

Qiymətli Kağızlar üzrə Dövlət Komitəsi




Qeydiyyat № 4072

	

Əmr № 289




14 dekabr 2010-cu il

	

06 dekabr 2010-cu il




Nazir müavini __________ T. Musayev

	

Sədr___________ R. Aslanlı

 

 

Azərbaycan Respublikasının ərazisində korporativ istiqrazların emissiyası və tədavülü

 

QAYDALARI

 

1. Ümumi müddəalar

 

1.1. Bu Qaydalar Azərbaycan Respublikasının Mülki Məcəlləsinə, Azərbaycan Respublikası Prezidentinin 5 mart 2009-cu il tarixli 70 saylı Fərmanı ilə təsdiq edilmiş “Azərbaycan Respublikasının Qiymətli Kağızlar üzrə Dövlət Komitəsi haqqında” Əsasnaməyə uyğun olaraq hazırlanmışdır və mülkiyyət formasından asılı olmayaraq Azərbaycan Respublikasında fəaliyyət göstərən hüquqi şəxslər tərəfindən korporativ istiqrazların (bundan sonra - istiqrazlar) emissiyası və tədavülünə şamil edilir.

 

2. İstiqrazların emissiyasının mərhələləri

 

2.1. İstiqrazların emissiyası aşağıdakı mərhələlərdən ibarətdir:

2.1.1. emitent tərəfindən istiqrazlarının emissiyası haqqında qərarın qəbul edilməsi;

2.1.2. istiqrazların emissiya prospektinin tərtib edilməsi (istiqrazların emissiyası emissiya prospekti ilə müşayiət olunursa);

2.1.3. istiqrazların buraxılışının dövlət qeydiyyatı;

2.1.4. istiqrazların emissiya prospektində olan məlumatların açıqlanması (istiqrazların emissiyası emissiya prospekti ilə müşayiət olunursa);

2.1.5. istiqrazların yerləşdirilməsi;

2.1.6. istiqrazların emissiyasının yekunları haqqında hesabatın qeydiyyatı;

2.1.7. istiqrazların emissiyasının yekunları haqqında hesabatda olan məlumatların açıqlanması (istiqrazların emissiyası emissiya prospekti ilə müşayiət olunursa).

 

3. İstiqrazların emissiyası haqqında qərar

 

3.1. İstiqrazların emissiyası haqqında qərarda aşağıdakılar göstərilməlidir:

3.1.1. emitentin tam adı və olduğu yer;

3.1.2. istiqrazların emissiyası haqqında qərarın qəbul edilməsi tarixi;

3.1.3. qərarı qəbul etmiş emitentin idarəetmə orqanının adı;

3.1.4. istiqrazların növü;

3.1.5. istiqrazların forması (sənədli və ya sənədsiz, adlı və ya adsız);

3.1.6. istiqrazın nominal dəyəri;

3.1.7. buraxılışa daxil olan istiqrazların sayı və ümumi məbləği;

3.1.8. istiqrazların yerləşdirilməsi qaydası;

3.1.9. istiqraz sahibinin bir istiqrazla təsbit edilən hüquqları;

3.1.10. istiqrazların sahiblərinin qarşısında emitentin öhdəlikləri;

3.1.11. emitentin rəhbərinin adı, soyadı, möhürlə təsdiqlənmiş imzası.

3.2. İstiqrazların emissiyası haqqında qərarın Azərbaycan Respublikasının Qiymətli Kağızlar üzrə Dövlət Komitəsində (bundan sonra - QKDK) saxlanılan mətni həqiqi mətn hesab edilir.

3.3. İstiqrazların emissiyası haqqında qərarda bir investorun digərləri qarşısında hər hansı bir üstünlüyə malik olması nəzərdə tutula bilməz.

 

4. İstiqrazların emissiya prospekti

 

4.1. İstiqrazların emissiya prospektində aşağıdakı məlumatlar öz əksini tapmalıdır:

4.1.1. emitentin tam adı, təşkilati-hüquqi forması;

4.1.2. emitentin fəaliyyət göstərdiyi müddətdə onun adı və təşkilati-hüquqi forması dəyişdirildikdə, onun bütün əvvəlki tam və qısaldılmış adları, təşkilati-hüquqi formaları, o cümlədən bu adların dəyişdirilməsi tarixi;

4.1.3. hüquqi şəxslərin dövlət reyestrində emitent barədə olan məlumatlar, emitentin dövlət qeydiyyatının şəhadətnaməsinin nömrəsi və tarixi;

4.1.4. emitentin olduğu yer, poçt ünvanı və əlaqə telefonları;

4.1.5. emitentin bank rekvizitləri;

4.1.6. emitentin nizamnamə kapitalının on faizdən az olmayan miqdarda səs hüququnu verən səhmlərinə (paylara) malik olan şəxslər barədə məlumat;

4.1.7. emitentin idarəetmə orqanı, icra və nəzarət orqanları haqqında məlumat;

4.1.8. emitentin müşahidə şurasının hər bir üzvünün soyadı, adı və atasının adı, doğulduğu il, müşahidə şurasının hər bir üzvünün tutduğu vəzifələr, o cümlədən emitentin on faizdən az olmayan miqdarda səhmlərinə (paylarına) malik olan səhmdarlarının (iştirakçılarının) emitentin nizamnamə kapitalında payları;

4.1.9. emitentin filial və nümayəndəliklərinin tam adları, onların yaradılması tarixləri, olduğu yer və poçt ünvanı, emitentin filial və nümayəndəliklərinin rəhbərlərinin soyadları, adları və atalarının adları, o cümlədən emitentin onlara verdiyi etibarnamələrin qüvvədə olma müddətləri;

4.1.10. nizamnamə kapitalında emitentin payı on faizdən az olmayan hüquqi şəxslərin tam adı, olduğu yer və poçt ünvanı. Emitentin bütün törəmə və digər müəssisələrində nizamnamə kapitallarında olan iştirakının payı (faizlə);

4.1.11. nizamnamə kapitalı və onun tərkibi haqqında, o cümlədən nizamnamə kapitalının miqdarı, səhmlərin (payların) miqdarı, onların nominal dəyəri və növləri, habelə səhmlərin ayrı-ayrı növlərinin imtiyazları haqqında məlumat və imtiyazlı səhmlərlə təsbit olunmuş hüquqların məzmunu;

4.1.12. müstəqil auditorun hesabatı ilə birlikdə, emitentin illik maliyyə hesabatları və istiqrazların buraxılması haqqında qərar qəbul ediləndən sonuncu rüb ərzində onun fəaliyyətinin maliyyə nəticələri haqqında, o cümlədən, mənfəətdən istifadə haqqında hesabat;

4.1.13. emitentin təsis edildiyi tarixdən və ya son beş maliyyə ili ərzində səhmlər (paylar) üzrə ödənilmiş dividendlər haqqında məlumat;

4.1.14. emitentin tədavüldə olan investisiya qiymətli kağızları haqqında məlumat (investisiya qiymətli kağızların növü və forması, sayı, nominal dəyəri, buraxılışının dövlət qeydiyyat nömrəsi, qeydiyyat tarixi və qiymətli kağızlarla təsbit olunan hüquqlar);

4.1.15. İstiqrazların buraxılışı haqqında ümumi məlumat:

·   forması (adlı və ya adsız, sənədli və ya sənədsiz);

·   növü (təmin edilmiş və ya təmin edilməmiş, faizli və ya faizsiz);

·   buraxılışın ümumi həcmi (nominal dəyər üzrə);

·   yerləşdirilən istiqrazların miqdarı;

·   bir istiqrazın nominal dəyəri;

·   istiqrazın sahiblərinə verilən hüquqlar;

·   istiqrazların ödənilmə şərtləri və qaydaları.

·   ödənilmə müddəti;

4.1.16. istiqrazların yerləşdirilməsi qaydası (istiqrazların yerləşdirilməsi üsulu, yerləşdirilmənin başlanma və başa çatma tarixləri, istiqrazların dəyərinin ödənilməsi şərtləri və qaydası);

4.1.17. emitentin kreditor borcları;

4.1.18. istiqrazlar üzrə ödəniləcək faizlərin qaydaları və satınalma şərtləri;

4.1.19. istiqrazlar üzrə müəyyənləşdirilmiş xüsusi təminatlar (olduqda);

4.1.22. təmin edilmiş istiqrazlar üzrə təminatın sərəncamçısı haqqında məlumat;

4.1.21. istiqrazların yerləşdirilməsində iştirak edəcək qiymətli kağızlar bazarının peşəkar iştirakçısının tam adı, olduğu yer, qiymətli kağızlar bazarının peşəkar iştirakçısı fəaliyyətinin həyata keçirilməsi üçün ona verilmiş xüsusi razılığın (lisenziyanın) qeydiyyat nömrəsi, verilmə tarixi və qüvvədə olma müddəti;

4.1.22. istiqrazların emissiyası haqqında qərarın qəbul edilməsi tarixi, nömrəsi və qərarı qəbul etmiş emitentin idarəetmə orqanının adı;

4.1.23. istiqrazların yerləşdirilməsindən əldə edilən vəsaitdən istifadə edilməsi barədə məlumat;

4.1.24. istiqrazlar üzrə gəlirlərin bütün formaları (faizlər, diskontlar), gəlirlərin həcmi və ödənilmə dövriliyi, o cümlədən istiqraz sahiblərinin onlara çatası gəlirləri, ala biləcəyi və istiqrazların ödənilməsi üçün, o cümlədən başqa əmlak ekvivalenti almaq yolu ilə təqdim edə biləcəkləri təşkilatların adları;

4.1.25. istiqrazların əldə edilməsi üçün məhdudiyyətlər (olduqda);

4.1.26. istiqrazların saxlanması və onlara hüquqların uçotu depozitar tərəfindən aparıldığı halda, həmin depozitarın tam adı, olduğu yer, qiymətli kağızlar bazarının peşəkar iştirakçısı fəaliyyətinin həyata keçirilməsi üçün ona verilmiş xüsusi razılığın (lisenziyanın) qeydiyyat nömrəsi, verilmə tarixi və qüvvədə olduğu müddət;

4.1.27. istiqraz sahiblərinin reyestrini aparan qiymətli kağızlar bazarının peşəkar iştirakçısının tam adı, olduğu yer, qiymətli kağızlar bazarının peşəkar iştirakçısı fəaliyyətinin həyata keçirilməsi üçün ona verilmiş xüsusi razılığın (lisenziyanın) qeydiyyat nömrəsi, verilmə tarixi və qüvvədə olduğu müddət;

4.1.28. istiqrazların satıldığı yer (yerlər);

4.1.29. emitentin zəruri hesab etdiyi digər məlumatlar.

4.2. İstiqrazların emissiya prospektinin səhifələri tikilməli, nömrələnməli, səlahiyyətli şəxslər tərəfindən imzalanmalı və emitentin möhürü ilə təsdiq edilməlidir.

 

5. İstiqrazların buraxılışı və onların dövlət qeydiyyatı

 

5.1. Sənədli formada buraxılan istiqraz sertifikatları yalnız QKDK tərəfindən bütün növ qiymətli kağız blanklarının hazırlanması və satışı üzrə fəaliyyət üzrə lisenziya almış mətbəələrdə çap oluna bilər.

5.2. Sənədli formada buraxılmış istiqraz sertifikatının ən az 5 (beş) qoruyucu xüsusiyyəti olmalıdır.

5.3. İstiqrazlar adlı və ya adsız ola bilər.

5.4. İstiqrazlar qısamüddətli (1 ilədək), ortamüddətli (1 ildən 3 ilədək) və uzunmüddətli (3 ildən artıq) ola bilər.

5.5. İstiqrazların buraxılışının dövlət qeydiyyatına alınması üçün emitent QKDK-ya aşağıdakı sənədləri təqdim etməlidir:

5.5.1. istiqrazların buraxılışının dövlət qeydiyyatına alınması üçün ərizə (Əlavə № 1);

5.5.2. istiqrazların emissiyası haqqında qərar;

5.5.3. emitentin hüquqi şəxs kimi dövlət qeydiyyatına alınması haqqında şəhadətnamənin və təsis sənədlərinin notariat qaydada təsdiq olunmuş surətləri;

5.5.4. istiqrazların emissiya prospekti (buraxılış emissiya prospekti ilə müşayiət olunursa);

5.5.5. istiqrazlar sənədli formada buraxıldıqda, istiqraz sertifikatının nümunəsi;

5.5.6. emissiya prospektinin qeydiyyata alınması üçün dövlət rüsumunun ödənilməsini təsdiq edən sənəd;

5.5.7. təmin edilmiş istiqrazlar üzrə verilmiş təminatın qanunvericiliklə müəyyən edilmiş qaydada rəsmiləşdirilməsini təsdiq edən sənəd.

5.6. Bütün sənədlərin müəyyən edilmiş qaydada təqdim edildiyi tarixdən etibarən 15 (on beş) iş günü müddətində QKDK istiqrazların buraxılışını dövlət qeydiyyatına alır və ya dövlət qeydiyyatından imtina edir.

5.7. Əgər sənədlərin təqdim olunması zamanı emissiya prospektinə əlavə və ya dəyişikliklər edilirsə, bu halda həmin əlavə və dəyişikliklərin təqdim edildiyi gün sənədlərin təqdim edilmə tarixi sayılır.

5.8. İstiqrazların buraxılışı dövlət qeydiyyatına alındıqda QKDK tərəfindən emitentə istiqrazların buraxılışının dövlət qeydiyyatına alınması barədə qiymətli kağızların dövlət reyestrindən Çıxarış verilir.

5.9. İstiqrazların buraxılışının dövlət qeydiyyatına alınmasından aşağıdakı hallarda imtina edilə bilər:

5.9.1. təqdim olunmuş sənədlər mövcud qanunvericiliyin tələblərinə cavab vermədikdə;

5.9.2. istiqrazların emissiya prospektinə və ya istiqrazların emissiyası haqqında qərara (istiqrazların buraxılışının dövlət qeydiyyatı üçün əsas olan digər sənədlərə) qeyri-dürüst, yaxud təhrif edilmiş məlumatlar daxil edildikdə;

5.9.3 emitent tərəfindən qiymətli kağızlar bazarında ciddi qanun pozuntularına yol verildikdə.

5.10. QKDK istiqrazların buraxılışının dövlət qeydiyyatına alınmasından imtina etdikdə təqdim olunmuş sənədlər geri qaytarılmır və emitentə istiqrazların buraxılışının dövlət qeydiyyatından imtina edilməsi haqqında bildiriş təqdim edilir.

5.11. İstiqrazların buraxılışı dövlət qeydiyyatına alınana qədər istiqrazların reklamı, hər hansı bir investora rəsmi təklif edilməsi və emissiya prospektinin potensial investorlara təqdim edilməsi qadağandır.

5.12. İstiqrazların buraxılışının dövlət qeydiyyatına alınmasından imtina edilməsi haqqında qərardan məhkəmə qaydasında şikayət verilə bilər.

 

6. İstiqrazların emissiya prospektində olan məlumatların açıqlanması

 

6.1. İstiqrazların emissiya prospekti emitentin yerləşdiyi ünvanda, istiqrazların satış yerlərində olmalı və tanışlıq üçün emitent və ya yerləşdirməni həyata keçirən qiymətli kağızlar bazarının peşəkar iştirakçısı tərəfindən heç bir ödəniş tələb edilmədən təqdim edilməlidir. Emitent emissiya prospekti ilə tanış olmaq üçün zəruri olan şəraiti yaratmalı və bunun üçün ünvanı və vaxtı kütləvi informasiya vasitələrində və öz internet səhifəsində (olduqda) elan etməlidir.

6.2. İstiqrazların emissiya prospektində olan məlumatların açıqlanması başlandığı tarixdən etibarən azı 5 (beş) gün bitənə qədər istiqrazların kütləvi təklif üsulu ilə yerləşdirilməsinin başlanmasına yol verilmir.

 

7. İstiqrazların yerləşdirilməsi

 

7.1. İstiqrazların yerləşdirilməsi müddəti istiqrazların emissiyası barədə qərarda və emissiya prospektində müəyyən edilir.

7.2. İstiqrazların kütləvi təklif üsulu ilə yerləşdirilməsi zamanı istiqrazları alarkən bir alıcıya başqaları qarşısında üstünlük verilməsi qadağandır.

7.3. Yerləşdirilən istiqrazların sayı istiqrazların emissiyası haqqında qərarda və emissiya prospektində göstərilən sayından çox olmamalıdır.

7.4. İstiqrazlar sənədsiz formada olduqda onların sahiblərinə əldə etdikləri qiymətli kağızları əks etdirən sertifikat depozitar tərəfindən verilir.

7.5. İstiqrazları qiymətli kağızlar bazarının peşəkar iştirakçıları vasitəsi ilə yerləşdirilməyən emitentlər hesabat rübündən sonrakı ayın onuna qədər QKDK-ya istiqrazların yerləşdirilməsi haqqında rüblük hesabatı (Əlavə №2) təqdim edirlər.

7.6. İstiqrazlar qapalı üsulla yerləşdirdikdə emitent yerləşdirmədən əvvəl istiqrazların buraxılış şərtlərində olan məlumatları yerləşdirmədə iştirak edəcək investorlara açıqlamalıdır.

 

8. İstiqrazların emissiyasının yekunları haqqında hesabat

 

8.1. İstiqrazların yerləşdirilməsi başa çatdıqdan sonra 30 (otuz) gündən gec olmayaraq emitent QKDK-ya istiqrazların emissiyasının yekunları haqqında hesabat (Əlavə № 3) təqdim etməlidir.

8.2. Hesabat tikilməli, onun səhifələri nömrələnməli, səlahiyyətli şəxslər tərəfindən imzalanmalı və emitentin möhürü ilə təsdiq edilməlidir.

8.3. QKDK istiqrazların emissiyasının yekunları haqqında hesabata 15 (on beş) gün müddətində baxır və qeydiyyatdan imtina üçün əsaslar olmadıqda onu qeydiyyata alır. QKDK emissiyanın yekunları haqqında hesabatı qeydiyyata almaqdan həmin istiqrazların emissiyası ilə əlaqədar qanun pozuntularına yol verildikdə imtina edə bilər. Emitent hesabatın dürüstlüyünə və tamlığına cavabdehdir.

 

9. İstiqrazların tədavülü və ödənilməsi

 

9.1. Adsız sənədli istiqraz üzrə hüquqlar onun sertifikatının yeni sahibinə verilməsi ilə ötürülür. Depozitarda saxlanılan adsız sənədli istiqralar üzrə hüquqlar istiqrazların yeni sahibinin "depo" hesabına köçürülməsi yolu ilə ötürülür.

9.2. Adlı sənədsiz istiqrazlar üzrə hüquqlar istiqrazların sahibinin "depo" hesabından yeni sahibin "depo" hesabına köçürülməsi yolu ilə ötürülür.

9.3. Adlı sənədli istiqrazlar üzrə hüquqlar yeni sahibə istiqrazları (sertifikatları) verməklə reyestrdə müvafiq qeydin aparılması yolu ilə ötürülür. Depozitarda saxlanılan adlı sənədli istiqrazlarlar üzrə hüquqlar sahibin "depo" hesabından yeni sahibin "depo" hesabına istiqrazların köçürülməsi yolu ilə ötürülür.

9.4. Adlı istiqrazlarla əqdlər broker vasitəsi ilə bağlanmadıqda və ya belə əqdlərdə tərəf müqabili diler olmadıqda həmin əqdlər notariat qaydada təsdiq olunmalıdır.

9.5. Emitent tərəfindən istiqrazların geri çağırılmasına və ya investorlar tərəfindən istiqrazların vaxtından əvvəl ödənişə təqdim edilməsinə yalnız emissiya prospektində nəzərdə tutulduğu hallarda yol verilir.

9.6. Emitent istiqrazların geri çağırılması barədə məlumatı kütləvi informasiya vasitələrində açıqlamalı və həmin məlumat aşağıdakıları əks etdirməlidir:

·  buraxılışın dövlət qeydiyyatı nömrəsi və tarixi;

·  ödənişlərin başlanması və başa çatması tarixləri;

·  ödəniş şərtləri (ödəniləcək faizlərin məbləği, mükafatın məbləği və s.);

·  istiqrazların ödənilməsi üçün müraciətlərin qəbulu qaydası;

·  digər zəruri hesab edilən məlumat.

9.7. İstiqraz geri çağırıldıqda emitent çağırılma mükafatını müəyyənləşdirməlidir. Mükafat, istiqrazın çağırılan ilin sonunda hesablanacaq olan faizdən az olmamalıdır. Belə olan hallarda emitent əvvəlcədən, istiqrazın ödənilməsi üçün təqdim olunmasının ilk tarixini müəyyənləşdirməlidir.

9.8. Emitent tərəfindən müəyyən edilmiş müddət ərzində ödənilmək üçün təqdim olunmamış istiqrazların sahibləri istiqraz üzrə hüquqlarını itirmirlər.

9.9. İstiqrazların ödənilmək üçün təqdim olunmasının son tarixi bitdikdən sonra, onların tədavülü dayandırılır və həmin istiqrazlar yalnız ödənilmək üçün etibarlıdır.

9.10. İstiqrazlar geri çağırıldıqda, emitent investorlara yalnız istiqrazın nominal dəyərini və elan etdiyi mükafatı ödəməlidir. Ödənilmək üçün təqdim olunmasının son tarixi bitmiş istiqraz üzrə faizlər bu tarixdən sonrakı müddət üzrə hesablanmır və ödənilmir.

9.11. Qısamüddətli istiqrazların geri çağırılmasına yol verilmir.

 

10. İstiqrazların emissiyasının dayandırılması

 

10.1. QKDK aşağıdakı əsaslarla buraxılmış istiqrazların emissiyasını dayandıra bilər:

10.1.1. qeydiyyata alınmış emissiya şərtlərinin, habelə mövcud qanunvericiliyin istiqrazların emissiyası ilə bağlı olan tələbləri pozulduqda;

10.1.2. istiqrazların dövlət qeydiyyatından keçmiş sayından çox yerləşdirildikdə;

1.1.3. emitent istiqrazlar üzrə öhdəlikləri yerinə yetirilmədikdə;

10.2. İstiqrazların emissiyasının dayandırılması barədə QKDK tərəfindən 1 (bir) iş günü ərzində emitentə rəsmi bildiriş göndərilir. Emitent həmin bildirişi aldıqdan sonra dərhal kütləvi informasiya vasitələrində bu barədə məlumatı dərc etdirir və istiqrazların emissiyası zamanı yol verilmiş pozuntuları 15 (on beş) iş günü ərzində aradan qaldırmalıdır.

10.3. İstiqrazların emissiyası zamanı yol verilmiş pozuntular aradan qaldırıldıqdan sonra QKDK-nın qərarı ilə emissiya davam etdirilə bilər. Bu zaman istiqrazların yerləşdirilməsi müddəti emissiya dayandırıldığı müddətə uzadılır.

10.4. İstiqrazların emissiyasının dayandırılması ilə əlaqədar xərclər və investorlara müvafiq vəsaitlərin qaytarılması emitentin vəsaiti hesabına həyata keçirilir.

 

11. İstiqrazların buraxılışının etibarsız hesab edilməsi

 

11.1. İstiqrazların emissiyası zamanı mövcud qanunvericiliyin tələbləri pozulduğu hallarda QKDK-nın iddiası ilə məhkəmə tərəfindən həmin buraxılış etibarsız hesab edilə bilər. Bu halda həmin buraxılışda olan bütün istiqrazlar emitentə, istiqrazların yerləşdirilməsindən əldə edilmiş vəsaitlər investorlara qaytarılmalıdır.

 

 

Əlavə № 1

 




İstiqrazların buraxılışının

dövlət qeydiyyatına alınması üçün

 

Ərizə

 




______________________________________________________________________________

(emitentin tam adı)




 




______________________________________________________________________________

(istiqrazların buraxılması haqqında müvafiq qərar qəbul etmiş orqanın adı, qərarın tarixi və protokolun nömrəsi)




 




______________________________________________________________________________

 




müvafiq olaraq yerləşdiriləcək __________________________________

                      (istiqrazların müddəti və forması)




_____________________________________________________________________________




 

qeydiyyata almağınızı xahiş edirik.




 

Emitentin yerləşdiyi yer, poçt ünvanı və əlaqə telefonları:

 

 

 




 

Rəhbər:__________________

	

 

	

 

_____________

	

 




 

	

(S.A.A.)

	

 

	

(imza)

	

 




 

	

 

M. Y.




 

Tarix: "___" ____________20___-ci il


					

 

 




Əlavə № 2

 




İstiqrazların yerləşdirilməsi haqqında rüblük hesabat

 

 




“_____”_______________20___  cu ildən

	

“_____”______________20___  cu ilədək

 




 




Emitentin tam adı:____________________________




 




Ünvanı:_____________________________________

 




Əqdin bağlanma

tarixi

	

İstiqrazların növü

	

İstiqrazların qeydiyyat

nömrəsi

	

İstiqrazların sayı

	

İstiqrazların nominalı

	

İstiqrazların faizi

	

İstiqrazların qiyməti

	

Əqdin

məbləği




 

	

 

	

 

	

 

	

 

	

 

	

 

	

 

 

 

 

 




____________________________/İmza/




 




 

	

M. Y

	

 




 




Tarix: “_____” ______________________20____-cu il


			

 




Əlavə № 3

 




İstiqrazların emissiyasının yekunları haqqında

 

Hesabat

 




__________________________________________________________________________________

(emitentin tam adı)




__________________________________________________________________________________

(istiqrazların müddəti və forması)




 

İstiqraz buraxılışı Azərbaycan Respublikasının Qiymətli Kağızlar üzrə Dövlət Komitəsi tərəfindən "____" ___________________ 20___-ci il tarixində ________ dövlət qeydiyyat nömrəsi ilə qeydə alınmışdır.




 

Emitentin yerləşdiyi yer, poçt ünvanı və əlaqə telefonları:




 

________________________________________________________________

 




·   buraxılmış istiqrazların sayı və hər birinin nominal dəyəri  __________________________

·   buraxılışın dövlət qeydiyyatı nömrəsi və tarixi  ____________________________________

·   yerləşdirilmiş istiqrazların sayı  _________________________________________________

·   yerləşdirilmiş istiqrazların dəyərini ödəmək üçün milli valyuta ilə və xarici valyuta ilə həyata keçirilmiş ödənişlərin vahid manat ekvivalenti ______________________________

·   istiqrazların yerləşdirilmiş və yerləşdirilməmiş hissələri (buraxılışda göstərilmiş istiqrazların ümumi sayına nisbətən faizlə)________________________________________

·   emissiya gəlirinin məbləği və istiqrazların yerləşdirilməsindən daxil olan vəsaitin ümumi məbləği ______________________________________________________________________

·   istiqrazların yerləşdirilməsi zamanı emitentlə investorlar arasında bağlanmış əqdlər haqqında məlumat______________________________________________________________




 




Rəhbər:__________________

	

 

	

_____________

	

 




 

	

(S.A.A.)

	

 

	

(imza)

	

 




 




 

	

M. Y.




 




Baş mühasib:_______________

	

 

	

_____________

	

 




 

	

(S.A.A.)

	

 

	

(imza)

	

 




 

Tarix: "___" ____________20___-cu il


								

 

Ləğv olunmuşdur
YÜKLƏ
Məcəllələr
© 2025 | e-qanun.az | Bütün Haqqlar Qorunur
Ədliyyə Nazirliyinin İnformasiya - kommunikasiya Texnologiyaları İdarəsi CROCUSOFT

E-QANUN