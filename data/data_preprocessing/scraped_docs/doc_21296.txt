Mətn
Şəkil
Rekvizitlər
Versiyalar
Əlaqəli Sənədlər

2010-cu il dekabrın 29-da imzalanmış “Azərbaycan Respublikası Hökuməti və Amerika Birləşmiş Ştatlarının “Uşaqların Xilası” (Save the Children) Təşkilatı arasında Uşaq və Ailələrə Dəstək mərkəzlərinin təhvili haqqında Saziş”in təsdiq edilməsi barədə

 

AZƏRBAYCAN RESPUBLİKASI PREZİDENTİNİN SƏRƏNCAMI

 

1. 2010-cu il dekabrın 29-da imzalanmış “Azərbaycan Respublikası Hökuməti və Amerika Birləşmiş Ştatlarının “Uşaqların Xilası” (Save the Children) Təşkilatı arasında Uşaq və Ailələrə Dəstək mərkəzlərinin təhvili haqqında Saziş” təsdiq edilsin.

2. Azərbaycan Respublikasının Ailə, Qadın və Uşaq Problemləri üzrə Dövlət Komitəsinə tapşırılsın ki, bu Sərəncamın 1-ci bəndində göstərilən Sazişin həyata keçirilməsini təmin etsin.

3. Azərbaycan Respublikasının Xarici İşlər Nazirliyinə tapşırılsın ki, bu Sərəncamın 1-ci bəndində göstərilən Sazişin qüvvəyə minməsi üçün zəruri olan dövlətdaxili prosedurların yerinə yetirilməsi barədə Amerika Birləşmiş Ştatları tərəfini xəbərdar etsin.

 

İlham ƏLİYEV,

Azərbaycan Respublikasının Prezidenti

 

Bakı şəhəri, 15 fevral 2011-ci il

           № 1328

 

 

Azərbaycan Respublikası Hökuməti və Amerika Birləşmiş

Ştatlarının “Uşaqların Xilası” (Save the Children )Təşkilatı arasında

Uşaq və Ailələrə Dəstək mərkəzlərinin təhvili haqqında

 

SAZİŞ

 

Azərbaycan Respublikası Hökuməti və Amerika Birləşmiş Ştatlarının “Uşaqların Xilası” Təşkilatı (bundan sonra - Tərəflər) Azərbaycan Respublikasında xüsusi qayğıya ehtiyacı olan uşaqların cəmiyyətə inteqrasiyası və onlara icma əsaslı qayğının artırılması məqsədi ilə aşağıdakılar barədə razılığa gəldilər:

Maddə 1

Sazişin məzmunu

 

1. Bu Sazişə əsasən “Uşaqların Xilası” Təşkilatı Azərbaycan Respublikasındakı nümayəndəliyi (bundan sonra - Təşkilat) tərəfindən “Uşaqlara İcma Əsaslı Dəstək Proqramı” və “Fəal Müdafiə Xidmətləri” çərçivəsində:

A) Ağdam rayonu ərazisində (Ağdam şəhəri, Dördyol-l qəsəbəsi, inzibati binanın birinci mərtəbəsi, üç otaq, sahəsi 30 kv.m);

b) Göygöl rayonu ərazisində (Hemmel küçəsi 33, inzibati binanın birinci mərtəbəsi, altı otaq, sahəsi 152 kv.m);

c) Qəbələ rayonu ərazisində (İsmayılbəy Qutqaşınlı küçəsi 119, inzibati binanın ikinci mərtəbəsi, dörd otaq, sahəsi 54 kv.m);

d) İsmayıllı rayonu ərazisində (Nəriman Nərimanov küçəsi 36, inzibati binanın ikinci mərtəbəsi, beş otaq, sahəsi 76 kv.m);

e) Sabirabad rayonu ərazisində (İlham İsgəndərov küçəsi 9, inzibati binanın üçüncü mərtəbəsi, iki otaq, sahəsi 54 kv.m);

f) Saatlı rayonu ərazisində (Heydər Əliyev prospekti 135, inzibati binanın birinci mərtəbəsi, dörd otaq, sahəsi 71 kv.m);

g) Hacıqabul rayonu ərazisində (İsmət Qayıbov küçəsi 1, inzibati binanın üçüncü mərtəbəsi, iki otaq, sahəsi 54 kv.m);

h) Zaqatala rayonu ərazisində (Nizami küçəsi 9, inzibati binanın birinci mərtəbəsi, üç otaq, sahəsi 30 kv.m);

i) Zərdab rayonu ərazisində (Ramiz Kərimov küçəsi 14, inzibati binanın birinci mərtəbəsi, 3 otaq, sahəsi 36 kv.m) yaradılmış Uşaq və Ailələrə Dəstək mərkəzlərini (bundan sonra-mərkəzlər) Təşkilatın Azərbaycan Respublikasındakı nümayəndəliyi vasitəsi ilə Azərbaycan Respublikasına təhvil verir.

2. Azərbaycan Respublikasının Ailə, Qadın və Uşaq Problemləri üzrə Dövlət Komitəsi (bundan sonra-Komitə) Azərbaycan Respublikası tərəfindən mərkəzlərin qəbulu üzrə səlahiyyətli orqan qismində çıxış edərək mərkəzləri təhvil alır.

Maddə 2

Sazişin şərtləri

1. Bu Saziş çərçivəsində Təşkilat aşağıdakı əsas öhdəlikləri qəbul edir:

a) 2010 ilin oktyabr tarixinədək mərkəzlərin fəaliyyətinin tam həcmdə maliyyələşdirilməsi ilə bağlı bütün məsələləri həll etmək;

b) 2010 ilin sentyabr tarixinədək mərkəzlərin Komitənin strukturuna daxil edilməsi mümkün olmadıqda, daha üç ay müddətinə (oktyabr, noyabr, dekabr) onların fəaliyyətini maliyyələşdirmək;

c) mərkəzlərin yarandığı vaxtdan etibarən onların maliyyə vəziyyətini, habelə fəaliyyəti zamanı qarşıya çıxan digər məsələləri əks etdirən hərtərəfli məlumatı Komitəyə təqdim etmək.

2. Bu Saziş çərçivəsində Komitə aşağıdakı əsas öhdəlikləri qəbul edir:

a) mərkəzlərin gələcəkdə Komitənin strukturuna daxil edilməsi məqsədi ilə onları qəbul etmək, uzunmüddətli və davamlı fəaliyyətini təmin etmək;

b) mərkəzlərin təyinatı üzrə istifadəsini, fəaliyyətlərinin inkişafını, bina və avadanlığının qorunub saxlanmasını təmin etmək;

təhvil aktı imzalandıqdan sonrakı iki il ərzində mərkəzlərin fəaliyyət istiqamətlərini dəyişdirməmək şərti ilə onların səmərəliliyini artırmaq;

d) mərkəzlər təhvil verildikdən sonra onların işçi heyətinin sayının və funksiyalarının azaldılmamasını təmin etmək.

3. Tərəflər mərkəzlərin fəaliyyətinin təkmilləşdirilməsi üzrə qarşılıqlı əməkdaşlıq etməyi öz öhdələrinə götürürlər.

4. Mərkəzlərin idarə olunması, gələcək inkişafı və fəaliyyətinin təkmilləşdirilməsi ilə bağlı məsələlər Komitə tərəfindən müstəqil şəkildə həll edilir. Mərkəzlərin Təşkilat tərəfindən maliyyələşdirildiyi dövrdə onların fəaliyyəti ilə bağlı məsələlər üzrə ikitərəfli məsləhətləşmələr aparılır.

5. 2010 ildən sonrakı dövrdə mərkəzlərin fəaliyyəti ilə bağlı məsələlər üzrə Tərəflər arasında əməkdaşlıq Texniki Yardım Proqramı çərçivəsində həyata keçirilir.

Maddə 3

Mərkəzlərin fəaliyyət istiqamətləri

1. Mərkəzlərin məqsədini Azərbaycan Respublikasında xüsusi qayğıya ehtiyacı olan uşaqların cəmiyyətə inteqrasiyası və onlara icma əsaslı qayğının göstərilməsi təşkil edir. Mərkəzlər uşaq və ailələrə icma əsaslı dəstək xidmətləri (uşaqlara müəssisə şəraitində göstərilən qayğıya alternativ model olaraq) göstərir. Mərkəzlərin ümumi istiqaməti və tərəfindən göstərilən xidmətlər bilavasitə xüsusi qayğıya ehtiyacı olan uşaqların ehtiyaclarının ödənilməsinə yönəlir. Bu xidmətlər uşaqların inkişaf məsələlərində müəyyən çatışmazlıqları və boşluqları aradan qaldırmaq məqsədi ilə xüsusi olaraq seçilmişdir.

2. Mərkəzlərin xidmətləri aşağıdakıları əhatə edir:

a) problemin həlli üçün düzgün istiqamətləndirmə və müəyyən ərazidə mövcud olan, gənclərə və uşaqlara xidmət göstərən digər icmalar, ictimai təşkilatlar, QHT-lər və ailələr haqqında məlumat verilməsi məqsədi ilə xidmətlərin göstərilməsi;

b) uşaqlar və gənclər üçün müxtəlif tədbirlər, oyunlar, viktorinalar, yarışlar, tarixi muzeylərə və abidələrə səfərlərin təşkili məqsədi ilə asudə vaxtın səmərəli keçirilməsi üçün müvafiq fəaliyyətin və mədəni tədbirlərin həyata keçirilməsi;

c) sağlamlıq imkanları məhdud olan uşaqlara müstəqil həyat bacarıqlarını inkişaf etdirməyə kömək etmək və valideynlərə bir-birlərinə qarşılıqlı dəstək göstərməkdə yardımçı olmaq üçün ailələrə dəstək qruplarının təşkili;

d) müstəqil həyat bacarıqlarının aşılanması üçün uşaqlara ixtisaslaşmış dəstək göstərilməsi məqsədi ilə fərdi terapiya sessiyalarının keçirilməsi;

e) ailə həyatına təsir göstərən problemlərin həlli istiqamətində məsləhətlərin verilməsi və dəstəyin göstərilməsi üçün açıq qapı məsləhətləşmələrinin keçirilməsi;

f) sağlamlıq imkanları məhdud olan uşaqlara və onların valideynlərinə müstəqil həyat bacarıqlarının ev şəraitində inkişafı istiqamətində iş aparmaqda kömək etmək məqsədi ilə evlərdə görüşlərin təşkili;

g) gənclər üçün dram, rəqs, musiqi və idman kimi məktəbdənkənar fəaliyyətlərin təşkili üçün gənclər klubunun yaradılması;

h) anaların və uşaqların birgə iştirakını nəzərdə tutan müntəzəm məktəbəqədər məşğələlərin keçirilməsi, birgə hərtərəfli inkişaf, analar və uşaqlar üçün digər şəxslərlə ünsiyyət yaratmaq, müxtəlif məsələləri müzakirə etmək, əylənmək kimi imkanların yaradılması məqsədi ilə ana və uşaq qruplarının təşkili;

i) potensial risk mənbələri olan siqaret, narkotik maddələr və spirtli içkilərdən istifadədən və QİÇS-dən qorunmaq üçün uşaq və gənclərə həyat bacarıqlarını (fərdi və sosial bacarıqları) tədris etmək məqsədi ilə uşaq və gənclər üçün həyat bacarıqları təliminin keçirilməsi (təlimin birinci hissəsi çoxsaylı risk amilləri haqqında məlumatlılığı artırmaqdan, ikinci hissəsi psixo-sosial təlim sessiyalarının keçirilməsindən ibarətdir).

3. Uşaqlarla pozitiv qarşılıqlı münasibətə dair məlumatlılığın artırılması məqsədi ilə uşaqlarda onlarda sağlam böyümək, biliklərə yiyələnmək və doğru istiqamətdə inkişaf etmək imkanlarının yaradılmasına dair valideynlər, himayədarlar və gənclər üçün nəzərdə tutulan kursların təşkili:

a) uşaq hüquqları sahəsində maarifləndirmə işlərinin aparılması məqsədi ilə uşaq hüquqları və xüsusi qayğıya ehtiyacı olan uşaqların ehtiyacları haqqında təlimlərin keçirilməsi;

b) iş günü ərzində uşaqlara müxtəlif günərzi xidmətlərin göstərilməsi.

4. Mərkəzlərin göstərdiyi xidmətlər ilk növbədə ən çətin şəraitə düşmüş uşaqlara və onların ailələrinə kömək göstərilməsinə istiqamətləndirilir.

5. Mərkəzlər aşağıdakı şəxslərə xidmət göstərir:

a) məcburi köçkün ailəsindən olan uşaqlara və onların valideynlərinə;

b) sağlamlıq imkanları məhdud olan uşaqlara və onların valideynlərinə;

c) kimsəsiz (baxımsız) uşaqlara;

d) uşaq müəssisələrində olan uşaqlara və onların valideynlərinə;

e) tək valideyni (qəyyumu) olan uşaqlara;

f) aztəminatlı ailələrdən olan uşaqlara;

g) qəddar rəftara və zorakılığa məruz qalmış uşaqlara;

h) digər şəxslərə.

6. Mərkəzlər tərəfindən göstərilən xidmətlərdən bəziləri daha geniş şəxslər dairəsinin məlumatlılığının artırılmasını, seminarların, təlimlərin keçirilməsini və digər üsullarla həmin xidmətlərdən faydalanmanı nəzərdə tutur.

7. Mərkəzlər qeyri-kommersiya əsaslarla fəaliyyət göstərir.

Maddə 4

Mərkəzlərin maliyyələşdirilməsi

1. Təşkilat mərkəzləri ayrı-ayrılıqda bu Sazişin 1 nömrəli əlavəsində göstərilmiş xərclər smetasına uyğun olaraq 2010 ilin 31 dekabr tarixinədək tam həcmdə maliyyələşdirir. Təşkilat tərəfindən ayrılan maliyyə vəsaitləri əvvəlki illərə nisbətən azaldıla bilməz.

2. Komitə bu Sazişin tələblərini nəzərə almaqla, 2011 ilin yanvar tarixindən etibarən mərkəzlərin Azərbaycan Respublikasının qanunvericiliyi ilə müəyyən olunmuş qaydada dövlət büdcəsinin vəsaiti hesabına maliyyələşdirilməsi ilə bağlı məsələləri təmin etməyi öhdəsinə götürür.

3 2010 ilin 30 sentyabr tarixinədək, habelə zərurət yarandığı halda sonrakı üç ay müddətində mərkəzlərin fəaliyyəti ilə bağlı bütün maliyyə öhdəlikləri Təşkilat tərəfindən təmin edilir.

4. Mərkəzlərin Komitəyə təhvil verilməsi Tərəflər arasında imzalanan təhvil aktı ilə təsdiq edilir. Təhvil aktı mərkəzlərin fəaliyyətinin maliyyə qiymətləndirilməsi aparıldıqdan sonra imzalanır.

5. Təhvil aktı imzalandığı günədək yaranmış bütün öhdəliklər Təşkilat tərəfindən həll edilməlidir.

6. Təhvil aktı imzalandığı gündən etibarən mərkəzlərin fəaliyyəti ilə bağlı maliyyə, hüquqi və təşkilati öhdəlikləri Komitə daşıyır.

Maddə 5

Mərkəzlərin əmlakı

1. Mərkəzlərin bütün əmlakı, o cümlədən alınmış proqram təminatı, aparat və kompüter avadanlıqları Komitənin balansına verilir. Komitə həmin avadanlığın mərkəzlərdə istifadə olunmasını təmin edir.

2. Mərkəzlərin əmlakı təhvil aktında göstərilməklə qəbul edilir. Əmlakın istismar müddətinin bitməsi və ya zədələnərək yararsız vəziyyətə düşməsi halları istisna olmaqla, Tərəflərdən heç biri heç bir halda onu özgəninkiləşdirmək, üçüncü tərəfə vermək və ya mübadilə etmək hüququna malik deyildir.

Maddə 6

Mərkəzlərin strukturu

1. Təhvil aktı imzalandıqdan sonra mərkəzlərin strukturu, ştat cədvəli və xərclər smetası Komitə tərəfindən təsdiq edilir.

2. Mərkəzlərin işçiləri Azərbaycan Respublikasının qanunvericiliyi ilə müəyyən edilmiş qaydada işə götürülür və işdən azad edilir.

3. Mərkəzlərə yeni işçilər götürüldükdə, onlar mərkəzlərin daxilində müvafiq ilkin təlim keçməlidirlər.

4. Mərkəzlərin fəaliyyətinin səmərəli təmin edilməsi məqsədi ilə Komitə Təşkilatla əlaqələndirmə işləri ilə məşğul olan şəxs təyin edilə bilər.

Maddə 7

Monitorinq

1. Mərkəzlər Komitəyə öz fəaliyyəti ilə bağlı aylıq, rüblük, altı aylıq və illik hesabatları təqdim edirlər. Mərkəzlərin 2010 il ərzində fəaliyyətinin son altı aylıq nəticələri Təşkilat və Komitə arasında müzakirə olunmalıdır.

2. Monitorinq və qiymətləndirmə sahəsində müvafiq təcrübəyə, sistemə, səriştəyə və zəruri məlumatlara malik olduğu üçün 2011 ilin oktyabr tarixinədək Təşkilat mərkəzlərin 2011 ərzində fəaliyyətinin monitorinqini Komitə ilə birgə aparır.

Maddə 8

Texniki yardım

1. Mərkəzlərin fəaliyyətinin təkmilləşdirilməsi və beynəlxalq təcrübənin tətbiqi məqsədi ilə təşkilat tərəfindən birgə layihə çərçivəsində Komitəyə texniki yardım göstəriləcəkdir.

2. Texniki Yardım Proqramı mərkəzlərin fəaliyyətinin təkmilləşdirilməsi, gündəlik qayğı, uşaqların reabilitasiyası, monitorinq və qiymətləndirmə, strateji planlaşdırma və s. kimi məsələləri əhatə etməlidir.

Maddə 9

Digər şərtlər

1. Bu saziş 2010 il 29 dekabr tarixində hər biri eyni hüquqi qüvvəyə malik olan Azərbaycan və İngilis dillərində olmaqla, üç nüsxədə imzalanmışdır.

2. Bu Sazişin müddəalarının təfsiri və ya tətbiqi zamanı fikir ayrılığı yarandığı təqdirdə Tərəflər Azərbaycan dilində olan mətni rəhbər tutacaqlar.

3. Tərəflər arasında bu Saziş çərçivəsində yaranmış mübahisələr Azərbaycan Respublikasının qanunvericiliyinə uyğun həll edilir.

4. Bu Sazişə yalnız Tərəflərin qarşılıqlı razılığı əsasında hər hansı dəyişiklik və (və ya) əlavələr edilə bilər. Həmin dəyişiklik və (və ya) əlavələr bu Sazişin tərkib hissəsi hesab edilir.

5. Bu Saziş Azərbaycan Respublikasının qanunvericiliyinə uyğun olaraq təsdiq edildiyi gündən qüvvəyə minir.

 

 

Azərbaycan Respublikası

	

Amerika Birləşmiş Ştatlarının




Hökuməti adından

	

“Uşaqların Xilası” (“Save the Children”)




Azərbaycan Respublikası Ailə, Qadın

	

Təşkilatı adından




və Uşaq Problemləri üzrə Dövlət

	

Uşaqların Xilası” Təşkilatının Ölkə üzrə




Komitəsinin sədri

	

Direktoru




HİCRAN HÜSEYNOVA

	

CORC CAKOMİNİ

 

 

 

Qüvvədədir
YÜKLƏ
Məcəllələr
© 2025 | e-qanun.az | Bütün Haqqlar Qorunur
Ədliyyə Nazirliyinin İnformasiya - kommunikasiya Texnologiyaları İdarəsi CROCUSOFT

E-QANUN