Mətn
Şəkil
Rekvizitlər
Versiyalar
Əlaqəli Sənədlər

2010-cu il oktyabrın 28-də Bakı şəhərində imzalanmış “Azərbaycan Respublikası Dövlət Gömrük Komitəsi və Monqolustan Baş Gömrük İdarəsi arasında kadrların peşəkar hazırlığı və ixtisasının artırılması sahəsində əməkdaşlıq haqqında Protokol”un təsdiq edilməsi barədə

 

AZƏRBAYCAN RESPUBLİKASI PREZİDENTİNİN SƏRƏNCAMI

 

1. 2010-cu il oktyabrın 28-də Bakı şəhərində imzalanmış “Azərbaycan Respublikası Dövlət Gömrük Komitəsi və Monqolustan Baş Gömrük İdarəsi arasında kadrların peşəkar hazırlığı və ixtisasının artırılması sahəsində əməkdaşlıq haqqında Protokol” təsdiq edilsin.

2. Azərbaycan Respublikasının Dövlət Gömrük Komitəsinə tapşırılsın ki, bu Sərəncamın 1-ci bəndində göstərilən Protokolun həyata keçirilməsini təmin etsin.

3. Azərbaycan Respublikasının Xarici İşlər Nazirliyinə tapşırılsın ki, bu Sərəncamın 1-ci bəndində göstərilən Protokolun qüvvəyə minməsi üçün zəruri olan dövlətdaxili prosedurların yerinə yetirilməsi barədə Monqolustan tərəfini xəbərdar etsin.

 

İlham ƏLİYEV,

Azərbaycan Respublikasının Prezidenti

 

Bakı şəhəri, 27 dekabr 2010-cu il

          № 1259

 

 

 

Azərbaycan Respublikası Dövlət Gömrük Komitəsi və Monqolustan Baş

Gömrük İdarəsi arasında kadrların peşəkar hazırlığı və ixtisasının

artırılması sahəsində əməkdaşlıq haqqında

Protokol

 

Bundan sonra Tərəflər adlandırılan Azərbaycan Respublikası Dövlət Gömrük Komitəsi və Monqolustan Baş Gömrük İdarəsi,

iki ölkə arasında, xüsusən də gömrük işi sahəsində ikitərəfli əlaqələrin daha səmərəli inkişaf etdirilməsini və möhkəmləndirilməsini arzulayaraq,

kadrların peşəkar hazırlığı və ixtisasının artırılması sahəsində əməkdaşlığı inkişaf etdirməyə və qarşılıqlı yardım göstərməyə səy göstərərək,

aşağıdakılar barədə razılığa gəldilər:

 

Maddə 1

 

Tərəflər bu Protokol əsasında və həmçinin öz milli qanunvericiliyinin müəyyən etdiyi səlahiyyətlər çərçivəsində kadrların peşəkar hazırlığı və ixtisasının artırılması sahəsində əməkdaşlıq edir və aşağıdakı tədbirləri həyata keçirirlər:

a) təcrübə mübadiləsi və kadrların hazırlanması, yenidən hazırlanması və ixtisasının artırılması üzrə metodikaların birgə hazırlanması;

b) gömrük işi sahəsində birgə elmi tədqiqatların təşkili;

c) seminarların, digər tədris-metodiki və elmi-praktiki tədbirlərin keçirilməsi;

d) kinoloji xidmətlər arasında təcrübə mübadiləsi üzrə təlimlərin keçirilməsi;

e) kadrların peşəkar təlimi sahəsində əməkdaşlıqla bağlı digər tədbirlər.

 

Maddə 2

 

Tərəflər bu Protokolun 1-ci maddəsində nəzərdə tutulmuş konkret tədbirlərin keçirilməsi qaydalarım və şərtlərini (o cümlədən maliyyələşdirmə ilə bağlı məsələlər) onların keçirilməsindən ən geci üç ay əvvəl razılaşdırırlar.

 

Maddə 3

 

Bu Protokolun həyata keçirilməsi məqsədilə, Tərəflər müvafiq vəzifəli şəxslərə səlahiyyətlər verir və onların siyahılarını mübadilə edirlər.

 

Maddə 4

 




Tərəflər arasında bu Protokolun həyata keçirilməsi məsələlərinə dair yazışma rus dilində aparılır.

 

Maddə 5

 

Bu Protokolun müddəalarının həyata keçirilməsi zamanı yaranan mübahisələr ikitərəfli məsləhətləşmələr yolu ilə tənzimlənir.

 

Maddə 6

 

Bu Protokolun müddəaları Tərəflərin iştirakçısı olduğu digər beynəlxalq müqavilələr üzrə Tərəflərin dövlətlərinin hüquq və öhdəliklərinə təsir etmir.

 

Maddə 7

 

Tərəflərin qarşılıqlı razılığı əsasında bu Protokola onun ayrılmaz hissəsi olan və 8-ci maddədə müəyyən olunmuş qaydada qüvvəyə minən ayrıca Protokollarla rəsmiləşdirilən əlavələr və dəyişikliklər edilə bilər.

 

Maddə 8

 

Bu Protokol onun qüvvəyə minməsi üçün zəruri olan dövlətdaxili prosedurların yerinə yetirilməsi barədə Tərəflərin sonuncu yazılı bildirişinin diplomatik kanallar vasitəsilə alındığı tarixdən qüvvəyə minir. Bu Protokol beş il müddətinə bağlanılır və Tərəflərdən biri bu Protokolun müddətinin bitməsinə ən azı altı ay qalmış onu ləğv etmək niyyəti barədə yazılı şəkildə diplomatik kanallar vasitəsilə digər Tərəfə məlumat verməzsə, onun qüvvəsi avtomatik olaraq növbəti beş il müddətinə uzadılacaqdır.

 

Bu Protokol 28 oktyabr 2010-cu il tarixdə Bakı şəhərində Azərbaycan, monqol və rus dillərində olmaqla iki əsl nüsxədə imzalanmışdır və bütün mətnlər autentikdir.

Bu Protokolun müddəalarının təfsiri zamanı fikir aynlığı yarandığı təqdirdə, rus dilindəki mətnə üstünlük veriləcəkdir.

 

Azərbaycan Respublikası Dövlət Gömrük Komitəsi adından

	

 

	

Monqolustan

Baş Gömrük İdarəsi

adandan

 

Qüvvədədir
YÜKLƏ
Məcəllələr
© 2025 | e-qanun.az | Bütün Haqqlar Qorunur
Ədliyyə Nazirliyinin İnformasiya - kommunikasiya Texnologiyaları İdarəsi CROCUSOFT

E-QANUN