Mətn
Şəkil
Rekvizitlər
Versiyalar
Əlaqəli Sənədlər

2010-cu il noyabrın 26-da Bakı şəhərində imzalanmış “Azərbaycan Respublikasının Xarici İşlər Nazirliyi və Monteneqronun Xarici İşlər Nazirliyi arasında əməkdaşlıq haqqında Protokol”un təsdiq edilməsi barədə

 

AZƏRBAYCAN RESPUBLİKASI PREZİDENTİNİN SƏRƏNCAMI

 

1. 2010-cu il noyabrın 26-da Bakı şəhərində imzalanmış “Azərbaycan Respublikasının Xarici İşlər Nazirliyi və Monteneqronun Xarici İşlər Nazirliyi arasında əməkdaşlıq haqqında Protokol” təsdiq edilsin.

2. Azərbaycan Respublikasının Xarici İşlər Nazirliyinə tapşırılsın ki, bu Sərəncamın 1-ci bəndində göstərilən Protokolun həyata keçirilməsini təmin etsin.

3. Azərbaycan Respublikasının Xarici İşlər Nazirliyinə tapşırılsın ki, bu Sərəncamın 1-ci bəndində göstərilən Protokolun qüvvəyə minməsi üçün zəruri olan dövlətdaxili prosedurların yerinə yetirilməsi barədə Monteneqro tərəfini xəbərdar etsin.

 

İlham ƏLİYEV,

Azərbaycan Respublikasının Prezidenti

 

Bakı şəhəri, 27 dekabr 2010-cu il

            № 1265

 

 

Azərbaycan Respublikasının Xarici İşlər Nazirliyi

və

Monteneqronun Xarici İşlər Nazirliyi

arasında əməkdaşlıq haqqında

 

Protokol

 

Azərbaycan Respublikasının Xarici İşlər Nazirliyi və Monteneqronun Xarici İşlər Nazirliyi (bundan sonra “Tərəflər” adlandırılacaq),

İki ölkə və xalqlar arasında ənənəvi əlaqələrin, dostluğun və qarşılıqlı faydalı əməkdaşlığın daha da inkişaf etdirilməsi və möhkəmləndirilməsini arzu edərək,

Birləşmiş Millətlər Təşkilatı Nizamnaməsinin prinsip və məqsədlərinə və beynəlxalq hüququn əsas prinsiplərinə uyğun olaraq, beynəlxalq sülhün və əməkdaşlığın qorunması və təşviq edilməsi, eləcə də beynəlxalq əməkdaşlığın təşviqi məqsədi ilə fəaliyyət göstərərək,

Suverenlik, müstəqillik, ərazi bütövlüyü və sərhədlərin toxunulmazlığının qarşılıqlı dəstəklənməsinin Azərbaycan Respublikası və Monteneqro arasında ikitərəfli münasibətlərin əsasını təşkil etdiyini etiraf edərək,

Tərəflər arasında qarşılıqlı maraq doğuran məsələlər üzrə müxtəlif səviyyələrdə siyasi dialoqun və məsləhətləşmələrin rolunu yüksək qiymətləndirərək,

Aşağıdakılar barədə razılığa gəldilər:

 

MADDƏ 1

 

1. Tərəflərin xarici işlər nazirləri və yüksək rütbəli rəsmiləri ikitərəfli, münasibətlərin, regional və qarşılıqlı maraq doğuran digər beynəlxalq məsələlərin təşviq edilməsinə dair müntəzəm məsləhətləşmələr aparacaqlar.

Tərəflər zəruri hesab etdikdə, rəsmi və ekspertlər səviyyəsində məsləhətləşmələr də təşkil oluna bilər.

2. Məsləhətləşmələrin gündəliyi, görüşlər və fikir mübadiləsi digərlərlə yanaşı aşağıdakıları əhatə edəcək:

a) ikitərəfli siyasi, iqtisadi, elmi, təhsil, ətraf mühit, mədəniyyət, humanitar, ədliyyə və polis əməkdaşlığının genişləndirilməsinə və dərinləşdirilməsinə dair məsələlər;

b) Avropa Birliyinin xarici siyasət prioritetlərinin həyata keçirilməsinin təşviq edilməsi:

c) Avropada təhlükəsizlik, sabitlik və əməkdaşlığa dair məsələlər, qlobal və regional təhlükəsizliyə dair məsələlər;

d) beynəlxalq institutlarda, eləcə də bir-birinin namizədlərinin qarşılıqlı dəstək verilməsində əməkdaşlıq;

e) iki ölkə arasında birgə maraq kəsb edən müxtəlif sahələrdə münasibətləri tənzimləyəcək ikitərəfli sazişlərin bağlanması təşəbbüslərinin irəli sürülməsi üçün sahəvi nazirliklərin təşviq edilməsi imkanlarının nəzərdən keçirilməsi;

f) Azərbaycan Respublikası və Monteneqro arasında bağlanmış ikitərəfli sazişlərin monitorinqinin həyata keçirilməsi:

g) beynəlxalq münasibətlərdə cari məsələlər və

h) hər bir hal üçün razılaşdırılmış qarşılıqlı maraq doğuran digər məsələlər.

 

MADDƏ 2

 

Tərəflər xüsusən Avropaya inteqrasiya məsələləri ilə əlaqədar milli institusional mexanizmlərin gücləndirilməsi üçün qarşılıqlı əməkdaşlığı təşviq edəcəkdir.

Bu maddənin 1-ci bəndində göstərilən məqsədlərin həyata keçirilməsi üçün Tərəflər illik xüsusi fəaliyyət proqrammı əlaqələndirəcəklər.

 

MADDƏ 3

 

Məsləhətləşmənin tarixi, gündəliyi, keçirilmə yeri və iştirak edəcək nümayəndələrin səviyyəsi diplomatik kanallar vasitəsilə razılaşdırılacaqdır.

Tərəflər artıq yaradılmış birgə işçi və ekspert qruplarının fəaliyyətini təşviq edəcək, habelə zərurət olduğu təqdirdə qarşılıqlı razılıq əsasında digərlərinin yaradılmasını təşviq edəcəkdir.

 

MADDƏ 4

 

Tərəflərin üçüncü ölkələrdəki, beynəlxalq təşkilatlardakı, beynəlxalq konfranslar və görüşlərdəki nümayəndələri ehtiyac olduqda, qarşılıqlı maraq doğuran məsələlərə dair məsləhətləşmələr aparılması üçün təşviq ediləcəkdir.

 

MADDƏ 5

 

Bu Protokola Tərəflər arasında yazılı şəkildə qarşılıqlı razılaşmaya əsasən dəyişiklik edilə bilər.

 

MADDƏ 6

 

Bu Protokol imzalandığı tarixdən qüvvəyə minir və 3 (üç) il müddətində qüvvədə qalacaq. Tərəflərdən biri Sazişin müddətinin bitməsinə ən azı 3 (üç) ay qalmış onu ləğv etmək niyyəti barədə yazılı şəkildə digər Tərəfə məlumat verməzsə, onun qüvvəsi avtomatik olaraq növbəti 3 (üç) illik müddətlərə uzadılacaqdır.

 

Bakı şəhərində “26” noyabr 2010-cu il tarixində, iki əsl nüsxədə, Azərbaycan, Monteneqro və ingilis dillərində, imzalanmışdır, bütün mətnlər bərabər autentikdir.

 

 

Azərbaycan Respublikasının

Xarici İşlər Nazirliyi

adından

	

 

	

Monteneqronun

Xarici İşlər Nazirliyi

adından

 

Qüvvədədir
YÜKLƏ
Məcəllələr
© 2025 | e-qanun.az | Bütün Haqqlar Qorunur
Ədliyyə Nazirliyinin İnformasiya - kommunikasiya Texnologiyaları İdarəsi CROCUSOFT

E-QANUN