Mətn
Şəkil
Rekvizitlər
Versiyalar
Əlaqəli Sənədlər

2011-ci il yanvarın 10-da Əl-Küveyt şəhərində imzalanmış “Azərbaycan Respublikası Hökuməti və Küveyt Dövləti Hökuməti arasında iqtisadi və texniki əməkdaşlıq haqqında Saziş”in təsdiq edilməsi barədə

 

AZƏRBAYCAN RESPUBLİKASI PREZİDENTİNİN SƏRƏNCAMI

 

1. 2011-ci il yanvarın 10-da Əl-Küveyt şəhərində imzalanmış “Azərbaycan Respublikası Hökuməti və Küveyt Dövləti Hökuməti arasında iqtisadi və texniki əməkdaşlıq haqqında Saziş” təsdiq edilsin.

2. Azərbaycan Respublikasının Nazirlər Kabinetinə tapşırılsın ki, bu Sərəncamın 1-ci bəndində göstərilən Sazişin həyata keçirilməsi üçün zəruri tədbirlər görsün.

3. Azərbaycan Respublikasının Xarici İşlər Nazirliyinə tapşırılsın ki, bu Sərəncamın 1-ci bəndində göstərilən Sazişin qüvvəyə minməsi üçün zəruri olan dövlətdaxili prosedurların yerinə yetirilməsi barədə Küveyt Dövləti Hökumətini xəbərdar etsin.

 

İlham ƏLİYEV,

Azərbaycan Respublikasının Prezidenti

 

Bakı şəhəri, 15 fevral 2011-ci il

           № 1329

 

 

Azərbaycan Respublikası Hökuməti

və

Küveyt Dövləti Hökuməti

arasında iqtisadi və texniki əməkdaşlıq haqqında

Saziş

 

Azərbaycan Respublikası Hökuməti və Küveyt Dövləti Hökuməti (bundan sonra “Razılığa gələn Tərəflər” adlandırılan),

iqtisadi və texniki əməkdaşlığın ikitərəfli əlaqələrin qətiyyətli və uzunmüddətli inkişafının, habelə Razılığa gələn Tərəflər və onların xalqları arasında qarşılıqlı etimadın əsas komponentlərindən biri olduğunu etiraf edərək,

davamlı iqtisadi artımın təmin olunması, vətəndaşların həyat səviyyəsinin yaxşılaşdırılması, təbii ehtiyatlarından və əmək qüvvəsindən səmərəli istifadə olunması məqsədlərini rəhbər tutaraq,

öz xalqlarının maraqları naminə ikitərəfli iqtisadi və texniki əməkdaşlığı təşviq etmək və daha da gücləndirmək arzusunda olaraq,

aşağıdakılar barədə razılığa gəldilər:

Maddə 1

Razılığa gələn Tərəflər öz milli qanunvericiliklərinə uyğun olaraq müvafiq tədbirlər vasitəsilə iqtisadi və texniki əməkdaşlığın daha da inkişaf etməsini təşviq edirlər.

Maddə 2

Hazırkı Saziş çərçivəsində əməkdaşlıq aşağıdakı sahələri əhatə edəcəkdir:

1. İki ölkə arasında iqtisadi, maliyyə, bank, sənaye, turizm, nəqliyyat, xidmətlər və texniki inkişaf layihələrinin təşviq olunması;

2. Texniki tədqiqatlara aid olan məlumatların mübadiləsinin təşviq olunması;

3. Müvafiq əməkdaşlıq proqramları üçün tələb olunan mütəxəsislərin təlimi və mübadiləsinin təşviq olunması;

1. Qarşılıqlı razılaşdırılmış digər sahələr.

Maddə 3

Razılığa gələn Tərəflər, onların müvafiq təsisatları, o cümlədən hüquqi şəxslər arasında iqtisadi və texniki əməkdaşlığı genişləndirəcək və əməkdaşlığın müxtəlif sahələri üzrə müştərək müəssisələr və şirkətlərin yaradılmasını təşviq edəcəklər.

Maddə 4

Razılığa gələn Tərəflər öz milli qanunvericiliklərinə uyğun olaraq ölkələri arasında sərmayələrin, kapital, əmtəə və xidmətlərin axınını təşviq edəcəklər.

Maddə 5

Razılığa gələn Tərəflər öz milli qanunvericiliklərinə uyğun olaraq iqtisadi və texniki sahələrin təmsilçilərinin və nümayəndə heyətlərinin mübadiləsini, habelə ikitərəfli iqtisadi və texniki əməkdaşlığın gücləndirilməsi üçün sərgilərin keçirilməsini təşviq edirlər.

Maddə 6

Zərurət yarandığı təqdirdə, Razılığa gələn Tərəflər yuxarıda qeyd edilən əməkdaşlıq sahələri və Razılığa gələn Tərəflər arasında razılaşdırıla biləcək digər xüsusi layihələr üzrə bu Sazişə əsaslanan konkret müqavilələr imzalaya bilərlər.

Maddə 7

Bu Sazişin müddəalarının məqsədlərinə nail olmaq və Razılığa gələn Tərəflər arasında iqtisadi və texniki əməkdaşlığı təşviq etmək məqsədilə Azərbaycan Respublikasının İqtisadi İnkişaf Nazirliyi və Küveyt Dövlətinin Maliyyə Nazirliyi bu Sazişin müddəalarının icrasına nəzarət edəcək və 2009-cu il 10 fevral tarixində iki Hökumət arasında imzalanan Əməkdaşlıq üçün Birgə Komissiyanın yaradılması haqqında Saziş əsasında yaradılmış, hər iki ölkənin xarici işlər nazirlərinin rəhbərlik etdiyi Birgə Komissiyaya tövsiyələr təqdim edəcəkdir.

Maddə 8

Razılığa gələn Tərəflər arasında bu Sazişin təfsiri və həyata keçirilməsi ilə bağlı hər hansı mübahisə dostcasına məsləhətləşmələr və danışıqlar yolu ilə həll olunacaqdır.

Maddə 9

Razılığa gələn Tərəflərin qarşılıqlı razılığı əsasında bu Sazişə düzəlişlər edilə bilər. Bu düzəlişlər Sazişin tərkib hissəsi olan ayrıca protokollarla rəsmiləşdiriləcəkdir və bu Sazişin 10-cu maddəsinin müddəalarına uyğun qüvvəyə minəcəkdir.

Maddə 10

1. Bu Saziş onun qüvvəyə minməsi üçün zəruri olan müvafiq dövlətdaxili prosedurların yerinə yetirildiyinin təsdiqi barədə Razılığa gələn Tərəflərin sonuncu yazılı bildirişinin diplomatik kanallar vasitəsi ilə aldığı tarixdə qüvvəyə minir.

2. Bu Saziş beş il müddətində qüvvədə qalacaqdır və bir Razılığa gələn Tərəf yazılı şəkildə bu Sazişin qüvvəsinin bitməsindən altı (6) ay əvvəl onun qüvvəsini ləğv etmək niyyəti barədə digər Tərəfi diplomatik kanallar vasitəsi ilə məlumatlandırmayana qədər növbəti beş (5) illik müddətlərə qüvvədə qalmağa davam edəcəkdir.

3. Bu Sazişin qüvvəsinin bitməsi, bu Saziş əsasında bağlanmış hər hansı xüsusi müqavilə və ya layihələrin etibarlılığına və müddətinə icrasına, onların başa çatmasına qədər təsir etməyəcəkdir.

Bu Saziş Əl-Küveyt şəhərində 10 yanvar 2011-ci il tarixində, müvafiq olaraq hicri təqvimi ilə səfər ayının 6-sı 1432-ci il tarixində Azərbaycan, ərəb və ingilis dillərində olmaqla iki əsl nüsxədə imzalanmışdır, bütün mətnlər bərabər autentikdir. Fikir ayrılığı yarandığı təqdirdə ingilis dilindəki mətndən istifadə ediləcəkdir.

 

 

Azərbaycan Respublikası Hökuməti

	

Küveyt Dövləti Hökuməti




adından

	

adından




(imza)

	

(imza)

 

 

Qüvvədədir
YÜKLƏ
Məcəllələr
© 2025 | e-qanun.az | Bütün Haqqlar Qorunur
Ədliyyə Nazirliyinin İnformasiya - kommunikasiya Texnologiyaları İdarəsi CROCUSOFT

E-QANUN