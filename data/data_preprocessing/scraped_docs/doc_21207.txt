Mətn
Şəkil
Rekvizitlər
Versiyalar
Əlaqəli Sənədlər

“Dövlət qeydiyyatına alınmışdır”




Azərbaycan Respublikasının




Ədliyyə Nazirliyi




Qeydiyyat № 4098




14 yanvar 2011-ci il




Nazir ___________ Fikrət Məmmədov

 

 

Azərbaycan Respublikası Ədliyyə




Nazirliyinin 2010-cu il 28 dekabr tarixli,




23-T nömrəli əmri ilə təsdiq edilmişdir

 

 

“Ədliyyə orqanlarına qulluğa qəbul olunmaq üçün namizədlərlə müsabiqənin və müsahibənin keçirilməsi Qaydaları”na əlavələr və dəyişikliklər

 

Azərbaycan Respublikası Ədliyyə Nazirliyinin 2007-ci il 27 dekabr tarixli 43-T nömrəli əmri ilə təsdiq edilmiş və Azərbaycan Respublikasının Ədliyyə Nazirliyində 2008-ci il 3 aprel tarixdə dövlət qeydiyyatına alınmış (şəhadətnamə № 3390) “Ədliyyə orqanlarına qulluğa qəbul olunmaq üçün namizədlərlə müsabiqənin və müsahibənin keçirilməsi Qaydaları”na aşağıdakı əlavələr və dəyişikliklər edilsin:

1. 1.6-cı bənddə ”şəxslərlə,” sözündən sonra ”həmçinin xüsusi rütbələr nəzərdə tutulmayan vəzifələrə namizədlərlə, ədliyyə sistemində inzibati vəzifə tutmaqla dövlət qulluğunun ixtisas dərəcəsinə malik olan işçilər xüsusi rütbələr nəzərdə tutulan vəzifələrə keçdikdə, habelə Dövlət Proqramı çərçivəsində xaricdə təhsil almış şəxslərlə,” sözləri əlavə edilsin;

2. aşağıdakı məzmunda 1.7-1-ci bənd əlavə edilsin:

”1.7-1. Müsabiqədən keçmiş namizədlər, həmçinin, bir qayda olaraq, ədliyyə və digər dövlət orqanlarında inzibati vəzifə tutmaqla dövlət qulluğunun ixtisas dərəcəsinə malik olan işçilərin, habelə hüquq sahəsində elmi dərəcəsi olan, eləcə də Dövlət Proqramı çərçivəsində xaricdə təhsil almış şəxslərin xüsusi rütbələr nəzərdə tutulan vəzifələrə təyinat məsələsinə baxıldıqda peşə fəaliyyətinə buraxılmaları məqsədilə Ədliyyə Akademiyasında icbari təlimə cəlb edilirlər. Bu təlimi müvəffəqiyyətlə bitirmiş namizədlər ədliyyə orqanlarına qulluğa qəbul edilirlər.”;

3. 2.1-ci bənddə ”keçirilməsi” sözündən sonra ”, namizədlərin təyinatına dair təkliflərin verilməsi” sözləri əlavə edilsin;

4. 3.1.8-ci bənddə ”haqqında” sözündən sonra ”, müddətli həqiqi hərbi xidmətə çağırışdan möhlət hüququ vardırsa və ya azad edilmişdirsə müvafiq təsdiqedici” sözləri əlavə edilsin;

5. 3.5-ci bənddə ”ədliyyə orqanlarında işləməsinin” sözləri ”ədliyyə orqanlarına qulluğa qəbul edilməsinin” sözləri ilə əvəz edilsin;

6. 4.6.1-ci bənd üzrə:

a) ”işləmək” sözü ”qulluq keçmək” sözləri ilə əvəz edilsin;

b) aşağıdakı məzmunda ikinci abzas əlavə edilsin:

”İxtisas imtahanından keçid balı toplamış, lakin təhsilini davam etdirməsi və ya digər üzrlü səbəblərlə əlaqədar söhbətdə iştirak etməmiş şəxslərlə söhbət onlar təhsilini başa vurduqdan və ya digər hallar aradan qalxdıqdan sonra müraciətlərinə əsasən keçirilə bilər.”;

7. 6-cı bölmə aşağıdakı redaksiyada verilsin:

 

”6. Müsabiqənin və müsahibənin yekunlaşdırılması, namizədlərin təyinatına dair təkliflərin verilməsi

 

6.1. Müsabiqədə və müsahibədə iştirak edən namizədlər topladıqları ballara uyğun sıralanırlar.

6.2. Müsabiqədə və müsahibədə bərabər nəticələr əldə etmiş şəxslərdən elmi dərəcəsi olanlara, daha təcrübəlilərə, habelə xarici dilləri mükəmməl bilənlərə, kompüter biliklərinə malik olanlara və fikrini yazılı surətdə səlist ifadə etmək bacarığı nümayiş etdirənlərə üstünlük verilir.

6.3. Müsabiqənin və müsahibənin nəticələri üzrə namizədin, müvafiq olaraq, icbari təlimə cəlb edilməsi və ya cəlb edilməməsi, yaxud da ədliyyə orqanlarına qulluğa qəbul olunması və ya olunmamasının tövsiyə edilməsi barədə müvafiq iki qərardan biri qəbul edilir. Nəticələr, bir qayda olaraq, müsabiqə ümumilikdə başa çatdıqdan, müsahibə isə yekunlaşdıqdan sonra elan olunur və hər namizədə onun xahişi ilə topladığı ballara dair arayış verilir.

6.4. Peşə fəaliyyətinə buraxılış məqsədilə keçirilən icbari təlimin yekunları üzrə namizədlər üçün Ədliyyə Nazirliyi tərəfindən Ədliyyə Akademiyası ilə birlikdə imtahan keçirilir. Təlimi müvəffəqiyyətlə bitirmiş namizədlərə peşə fəaliyyətinə buraxılma haqqında şəhadətnamə verilir.

Ədliyyə Akademiyasında icbari təlimi müxtəlif səbəblərdən başa çatdırmamış namizədlərə müəyyən olunmuş nümunəyə uyğun arayış verilir və onlar ədliyyə orqanlarına qulluğa tövsiyə olunmurlar.

6.5. Komissiyanın qərarlarından və icbari təlimin yekunları üzrə imtahanın nəticəsindən razı olmayan namizədlər Azərbaycan Respublikasının ədliyyə nazirinə şikayət edə bilərlər. Şikayətə baxılmasının nəticəsi barədə namizədə yazılı cavab verilir. Şikayətə baxılmanın nəticələrindən razı olmayan namizəd məhkəməyə müraciət edə bilər.

6.6. Ədliyyə orqanlarına qulluğa qəbul olunmağa tövsiyə edilmiş namizədlərin təyinatına dair aidiyyəti rəhbərə müvafiq qaydada təkliflər təqdim olunur. Təqdim olunmuş namizədlər sırasından müvafiq vakant vəzifələrə müəyyən olunmuş qaydada təyinat aparılır.

6.7. Peşə fəaliyyətinə buraxılış şəhadətnaməsi almış və ya müsahibədən müvəffəqiyyətlə keçən namizədlərin sayı ədliyyə orqanlarında boş olan ştat vahidlərinin sayından artıq olarsa qulluğa qəbul edilməsi barədə əmr verilməyən namizədlər, müvafiq olaraq, növbəti icbari təlimin və ya müsahibənin yekunları üzrə qulluğa qəbulla bağlı tövsiyələr təqdim edilənədək ehtiyat kadr siyahısında olmaqla, aidiyyəti vakant ştat vahidi yarandıqda (bu Qaydaların 3.1-ci bəndinin tələbləri nəzərə alınmaqla) istifadə oluna bilərlər.

6.8. Müəyyən olunmuş müddət bitdikdən sonra və ya təklif edilən iki münasib işdən imtina edənlər (eyni iş təkrarən təklif oluna bilməz) ehtiyat kadr siyahısından çıxarılırlar. Namizəd ehtiyat kadr siyahısından çıxarıldıqda peşə fəaliyyətinə buraxılma haqqında şəhadətnamə qüvvəsini itirir.”.

Qüvvədədir
YÜKLƏ
Məcəllələr
© 2025 | e-qanun.az | Bütün Haqqlar Qorunur
Ədliyyə Nazirliyinin İnformasiya - kommunikasiya Texnologiyaları İdarəsi CROCUSOFT

E-QANUN