Mətn
Şəkil
Rekvizitlər
Versiyalar
Əlaqəli Sənədlər

Məcburi köçkünlərə dövlət tərəfindən müəyyən edilmiş müavinətlərin verilməsinin tənzimlənməsi haqqında

 

AZƏRBAYCAN RESPUBLİKASI NAZİRLƏR KABİNETİNİN QƏRARI

 

Respublikada məcburi köçkünlərə dövlət tərəfindən birdəfəlik yardım və yemək xərcləri kimi müəyyən edilmiş müavinətlərin verilməsi ilə əlaqədar yerlərdə pərakəndəlik, süründürməçilik hallarını, çörəyin və çörək məmulatlarının qiymətlərinin artması ilə bağlı məcburi köçkünlərin vəziyyətinin ağırlığını və onların siyahılarının bir daha dəqiqləşdirilməsinin zəruriliyini nəzərə alaraq, Azərbaycan Respublikası Nazirlər Kabineti məcburi köçkünlərə müavinətlərin verilməsində vahid qayda yaratmaq məqsədilə qərara alır:

1. Əraziləri işğal edilmiş rayonların icra hakimiyyətlərinə tapşırılsın ki, 15 gün ərzində məcburi köçkün vəziyyətinə düşmüş əhalinin hazırda məskunlaşdığı şəhər və rayonları göstərməklə tam siyahısını hazırlayıb təsdiq edərək Dövlətqaçqınkoma təqdim etsinlər.

Yerli icra hakimiyyətləri məcburi köçkünlərin siyahısının hazırlanıb dəqiqləşdirilməsində onların gəlmiş olduqları rayon icra hakimiyyətinin nümayəndəliyi ilə birlikdə öz əməkdaşlarının iştirakını təmin etsinlər.

Nəzərə alınsın ki, siyahıların düzgünlüyü və dəqiqliyi üçün işğal edilmiş rayonların icra hakimiyyəti başçıları və məcburi köçkünlərin ərazilərində yerləşmiş olduqları yerli icra hakimiyyəti orqanları tam məsuliyyət daşıyırlar.

2. Dövlətqaçqınkoma tapşırılsın ki, əraziləri işğal edilmiş rayonların icra hakimiyyətləri tərəfindən təqdim edilmiş siyahılara əsasən 3 gündən gec olmayaraq dövlət tərəfindən məcburi köçkünlər üçün nəzərdə tutulmuş pul vəsaitini həmin icra hakimiyyətlərinin hesabına köçürsün.

3. Məcburi köçkünlərin müvəqqəti məskunlaşdıqları ərazilərdə onlara yemək xərci üçün dövlət büdcəsindən aylıq müavinətlərin verilməsi Azərbaycan Respublikasının Qaçqınların və Məcburi Köçkünlərin İşləri üzrə Dövlət Komitəsi ilə müvafiq müqavilə bağlamış müvəkkil bank tərəfindən ödəniş kartları vasitəsilə həyata keçirilsin.[1]

Məcburi köçkünlərə müavinətləri verərkən səfərbərlikdən yayınmış, fərarilik etmiş məcburi köçkünlər müəyyən edildikdə bu hallar aradan qaldırılanadək həmin şəxslərə müavinətlərin verilməsi dayandırılsın və bu müddət üçün sonradan da kompensasiya verilməsin.

4. Maliyyə Nazirliyinə tapşırılsın ki:

- məcburi köçkünlərə veriləcək müavinətlərin Dövlətqaçqınkom tərəfindən rayon icra hakimiyyətlərinin hesabına keçirildiyi nəzərə alınaraq dövlət büdcəsindən vəsaitin həmin komitəyə tam həcmdə fasiləsiz olaraq ayrılmasını təmin etsin;

- məcburi köçkünlərə müavinətlərin verilməsilə əlaqədar əməliyyatların, siyahıların və ödəmə cədvəllərinin dəqiq aparılmasına və yardımların təyinatı üzrə çatdırılmasına, ümumiyyətlə Dövlətqaçqınkoma büdcədən ayrılmış vəsaitin düzgün xərclənməsinə nəzarəti gücləndirmək sahəsində lazımi tədbirləri görsün.

5. Milli Banka tövsiyə edilsin ki, məcburi köçkünlərin müavinətləri ilə bağlı vəsaitlərin gecikdirilmədən, birinci növbədə əraziləri işğal edilmiş rayonların icra hakimiyyətlərinə çatdırılmasına imkan yaratsın.

6. Bu qərarın qəbul olunması ilə əlaqədar Nazirlər Kabinetinin 1993-cü il 21 iyul tarixli, 403 saylı “Respublikanın erməni hərbi təcavüzünə məruz qalmış rayonlarında olan məcburi köçkünlərin vəziyyətini yaxşılaşdırmaq haqqında” qərarın 4-cü bəndinin 2-ci hissəsinin sonuna aşağıdakı cümlə əlavə edilsin:

“Bu məqsədlə həmin icra hakimiyyətlərinin hesabına müvafiq vəsait köçürülməsini təmin etsin”.

 

 

 

Azərbaycan Respublikasının Baş nazirin səlahiyyətlərini icra edən

Ə.MƏSİMOV

 

Bakı şəhəri, 6 dekabr 1993-cü il

                    № 587

 

 

 

 

 

İSTİFADƏ OLUNMUŞ MƏNBƏ SƏNƏDLƏRİNİN SİYAHISI

 

1.       6 dekabr 1999-cu il tarixli 184 nömrəli Azərbaycan Respublikası Nazirlər Kabinetinin Qərarı (Azərbaycan Respublikasının Qanunvericilik Toplusu, 1999-cu il, № 12, maddə 751)

2.       11 noyabr 2010-cu il tarixli 207 nömrəli Azərbaycan Respublikası Nazirlər Kabinetinin Qərarı (Azərbaycan Respublikasının Qanunvericilik Toplusu, 2010-cu il, № 11, maddə 1036)

 

QƏRARA EDİLMİŞ DƏYİŞİKLİK VƏ ƏLAVƏLƏRİN SİYAHISI

 




[1] 6 dekabr 1999-cu il tarixli 184 nömrəli Azərbaycan Respublikası Nazirlər Kabinetinin Qərarı (Azərbaycan Respublikasının Qanunvericilik Toplusu, 1999-cu il, № 12, maddə 751) ilə 3-cü bəndindəki "onların başçılığı" sözlərindən sonra "habelə şəhər və rayonlardakı müvəkkil banklar vasitəsi" sözləri əlavə edilmişdir.

 

 

11 noyabr 2010-cu il tarixli 207 nömrəli Azərbaycan Respublikası Nazirlər Kabinetinin Qərarı (Azərbaycan Respublikasının Qanunvericilik Toplusu, 2010-cu il, № 11, maddə 1036) ilə qərarının 3-cü bəndinin birinci abzası yeni redaksiyada verilmişdir.

Əvvəlki redaksiyada deyilirdi:

Qüvvədədir
YÜKLƏ
Məcəllələr
© 2025 | e-qanun.az | Bütün Haqqlar Qorunur
Ədliyyə Nazirliyinin İnformasiya - kommunikasiya Texnologiyaları İdarəsi CROCUSOFT

E-QANUN