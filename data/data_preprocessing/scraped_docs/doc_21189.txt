Mətn
Şəkil
Rekvizitlər
Versiyalar
Əlaqəli Sənədlər

2010-cu il noyabrın 25-də Madrid şəhərində imzalanmış “Azərbaycan Respublikasının Gənclər və İdman Nazirliyi və İspaniya Krallığının Ali İdman Şurası arasında idman sahəsində əməkdaşlığa dair Memorandum”un təsdiq edilməsi haqqında

 

AZƏRBAYCAN RESPUBLİKASI PREZİDENTİNİN SƏRƏNCAMI

 

1. 2010-cu il noyabrın 25-də Madrid şəhərində imzalanmış “Azərbaycan Respublikasının Gənclər və İdman Nazirliyi və İspaniya Krallığının Ali İdman Şurası arasında idman sahəsində əməkdaşlığa dair Memorandum” təsdiq edilsin.

2. Azərbaycan Respublikasının Gənclər və İdman Nazirliyinə tapşırılsın ki, bu Sərəncamın 1-ci bəndində göstərilən Memorandumun həyata keçirilməsini təmin etsin.

3. Azərbaycan Respublikasının Xarici İşlər Nazirliyinə tapşırılsın ki, bu Sərəncamın 1-ci bəndində göstərilən Memorandumun qüvvəyə minməsi üçün zəruri olan dövlətdaxili prosedurların yerinə yetirilməsi barədə İspaniya Krallığı tərəfini xəbərdar etsin.

 

İlham ƏLİYEV,

Azərbaycan Respublikasının Prezidenti

 

Bakı şəhəri, 19 yanvar 2011-ci il

            № 1289

 

 

 

 

Azərbaycan respublikasının gənclər və idman nazirliyi və

İspaniya krallığının ali idman şurası arasında idman sahəsində əməkdaşlığa dair

 

MEMORANDUM

 

Azərbaycan Respublikasının Gənclər və İdman Nazirliyi və İspaniya Krallığının Ali İdman Şurası (bundan sonra “İmzalayan tərəflər”) idman və bədən tərbiyəsi ilə bağlı fəaliyyətlərinin hər ikisinin dostluq əlaqələrinin və qarşılıqlı anlaşmanın möhkəmlənməsi üçün güclü özül təşkil etdiyini nəzərə alaraq idman və bədən tərbiyəsi sahələrində hazırkı İdman Haqqında Əməkdaşlığa dair Memorandumu vasitəsi ilə öz əlaqələrini inkişaf etdirəcəklər.

Hər iki İmzalayan tərəf idman üzrə əməkdaşlıq əlaqələrinin qurulmasında istəklərini və Olimpiya Xartiyasına daxil edilən, “qarşılıqlı anlaşma, dostluq ruhu, həmrəylik və ədalətli oyun tələb edən idman növlərinin hər hansı diskriminasiyadan kənar olaraq tətbiqi vasitəsi ilə gəncləri təlimləndirərək daha yaxşı və daha sülhsevər dünyanın qurulmasına töhfə vermək” kimi fundamental idman prinsiplərinin qorunub saxlanılmasında əməkdaşlıq etmələri üçün ümumi arzularını vurğulayır.

Yuxarıda göstərilənlərin əsasında hər iki İmzalayan tərəf aşağıdakılar barədə razılığa gəldilər:

I

Azərbaycan Respublikasının Gənclər və İdman Nazirliyi və İspaniya Krallığının Ali İdman Şurası prioritet olaraq aşağıdakı sahələr üzrə təcrübə və biliklərin mübadiləsini təşviq etmək vasitəsi ilə, öz müvafiq səlahiyyət və imkanları çərçivəsində idman sahəsində əməkdaşlığın həyata keçirilməsi arzularını təsdiq edirlər:

 

-          institusional əməkdaşlıq

-          idmana aid elm və texnologiya sahəsində

-          idmanla məşğul olan şəxslər üçün tibbi preparatlar

-          dopinqə qarşı mübarizə

-          idmanın dəstəklənməsi və himayəsi

-          idman tədbirlərinin təşkili

-          idman mütəxəssislərinin və idarəçilərinin təlimi

-          əlillər üçün idmanın dəstəklənməsi və təşviq olunması üzrə proqramlar

-          idmanla məşğul olan gənclərin müdafiəsi

-          uşaq idmanının təşviqi

-          qadınlar və idman sahəsi

II

İmzalayan  tərəflər qeyd  olunan  sahədə əməkdaşlığa  dair aşağıdakılar barədə razılaşdılar:

1.      Qarşılıqlı maraq kəsb edən məsələlərlə bağlı məsləhətləşmələr vasitəsi ilə məlumat toplamaq və fikir mübadiləsi aparmaq.

İdman qurğularının təminatı, layihələşdirilməsi və inşası sahəsində əldə olunmuş təcrübəyə dair məlumatların mübadiləsini təmin etmək.
Dövri və digər nəşrlər vasitəsi ilə ümumi maraq kəsb edən idman məsələlərinə dair məlumat mübadiləsi aparmaq.
Keçiriləcək seminarlar, konqres və digər görüşlərlə bağlı məlumatları təmin etmək.
İdman planlaşdırılması, idman qanunvericiliyi, idman təbabəti, dopinq nəzarəti və s. sahələrdə, gələcəkdə müəyyən ediləcək qaydada, bilik və təcrübənin qarşılıqlı mübadiləsini həyata keçirmək.
Müxtəlif milli idman federasiyaları vasitəsi ilə tədbirlər mübadiləsini dəstəkləmək.
Hər iki İmzalayan tərəfin marağında olduğu hər hansı bir fəaliyyəti dəstəkləmək və bu yöndə əməkdaşlıq etmək.

III

Hər iki İmzalayan tərəfin idman üzrə əməkdaşlığı formalarını aşağıdakı kimi görür:

Qarşılıqlı təlim və təcrübə mübadiləsi məqsədi ilə mütəxəssislərin, texniki işçilərin və ekspertlərin mübadiləsi.
Qarşılıqlı maraq kəsb edən ixtisaslar üzrə hər iki ölkədə keçirilən kurslarda, seminarlarda, simpoziumlarda və konqreslərdə iştirak.
İdman sahəsində işçi heyətin texniki, peşəkar və inzibati funksiyalarının hazırlığı üzrə əməkdaşlıq.
Hər iki ölkənin idman nümayəndə heyətinin müvafiq olaraq Azərbaycan Respublikası və İspaniyada təşkil olunan yarış və yaxud təlim-məşq toplantılarında iştirakı.

IV

Bu Memorandum çərçivəsində nəzərdə tutulan əməkdaşlıq  mübadilələrinin həyata keçirilməsi məqsədi ilə aşağıdakı maliyyə şərtləri bir qayda olaraq tətbiq olunacaqdır.

Tədbirin keçiriləcəyi yerə ən yaxın beynəlxalq hava limanına qədər iki ölkə arasındakı gediş və geri dönüş beynəlxalq səfər xərcləri nümayəndə heyətini göndərən İmzalayan tərəfin hesabına olacaqdır.
Yaşayış, yemək, təminat, qəbul edən İmzalayan tərəfin ölkəsinin ərazisində nəqliyyat xərcləri, hər hansı zəruri tibbi xidmətlər və Memoranduma daxil edilə biləcək hər hansı digər tədbirlər nümayəndə heyətini qəbul edən İmzalayan tərəfin hesabına olacaqdır.
Hazırkı Memorandumda konkret olaraq nəzərə alınmamış hallar üçün digər iki tərəfli maliyyə şərtləri tətbiq oluna bilər və bunlar İmzalayan tərəflər arasında qabaqcadan razılaşdırılmalıdır.

V

Hazırkı Memorandum onun imzalandığı tarixdən etibarən bir il müddət üçün hazırlanmış və İmzalayan tərəflərdən biri Memorandumun ləğvinə üç ay qalmış fərqli şərtlər nəzərdə tutan yeni Memorandumda maraqlı olduğunu bildirməzsə Memorandum avtomatik olaraq uzadılacaqdır.

VI

Hazırkı Memorandumun işlədilməsi məqsədilə hər ilin 1 yanvar 31 dekabr tarixləri arasındakı dövrdə keçiriləcək konkret tədbirlərin siyahısı əks olunmuş illik təqvimlər tərtib olunacaqdır.

Bu məqsədlə hər ilin son rübündə növbəti il üçün hər iki İmzalayan tərəf təklif etdikləri əməkdaşlıq tədbirlərini yazılı şəkildə mübadilə edəcəklər və yekun tərtib qaydaları və təqvimin imzalanması üzrə razılıq əldə olunacaqdır.

Hazırkı Memorandum Madrid şəhərində 25 noyabr 2010 il tarixində iki əsl nüsxədə, hər biri Azərbaycan, ispan və ingilis dillərində imzalanmışdır, bütün mətnlər bərabər autentikdir. Hazırkı Memorandumun təfsirində fikir ayrılığı yarandığı təqdirdə ingilis dilindəki mətn üstünlük təşkil edəcəkdir.

 

Azərbaycan Respublikası

Gənclər və İdman Nazirliyi

adından

	

 

	

İspaniya Krallığının Ali İdman Şurası

adından




 

	

 

	

 




Azad Rəhimov

Gənclər və İdman Naziri

	

 

	

Xayme Lissavetzki Diez

Dövlət Katibi - Prezident

 

Qüvvədədir
YÜKLƏ
Məcəllələr
© 2025 | e-qanun.az | Bütün Haqqlar Qorunur
Ədliyyə Nazirliyinin İnformasiya - kommunikasiya Texnologiyaları İdarəsi CROCUSOFT

E-QANUN