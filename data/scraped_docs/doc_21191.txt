Mətn
Şəkil
Rekvizitlər
Versiyalar
Əlaqəli Sənədlər

2011-ci il yanvarın 12-də Bakı şəhərində imzalanmış “Azərbaycan Respublikasının Xarici İşlər Nazirliyi və Bosniya və Herseqovinanın Xarici İşlər Nazirliyi arasında əməkdaşlıq haqqında Protokol”un təsdiq edilməsi barədə

 

AZƏRBAYCAN RESPUBLİKASI PREZİDENTİNİN SƏRƏNCAMI

 

1. 2011-ci il yanvarın 12-də Bakı şəhərində imzalanmış “Azərbaycan Respublikasının Xarici İşlər Nazirliyi və Bosniya və Herseqovinanın Xarici İşlər Nazirliyi arasında əməkdaşlıq haqqında Protokol” təsdiq edilsin.

2. Azərbaycan Respublikasının Xarici İşlər Nazirliyinə tapşırılsın ki, bu Sərəncamın 1-ci bəndində göstərilən Protokolun həyata keçirilməsini təmin etsin.

3. Azərbaycan Respublikasının Xarici İşlər Nazirliyinə tapşırılsın ki, bu Sərəncamın 1-ci bəndində göstərilən Protokolun qüvvəyə minməsi üçün zəruri olan dövlətdaxili prosedurların yerinə yetirilməsi barədə Bosniya və Herseqovina tərəfini xəbərdar etsin.

İlham ƏLİYEV,

Azərbaycan Respublikasının Prezidenti

 

Bakı şəhəri, 24 yanvar 2011-ci il

             № 1294

 

 

 

 

 

 

Azərbaycan Respublikasının Xarici İşlər Nazirliyi və Bosniya və Herseqovinanın Xarici İşlər Nazirliyi arasında əməkdaşlıq haqqında

 

PROTOKOL

 

Bundan sonra "Tərəflər" adlandırılacaq Azərbaycan Respublikasının Xarici İşlər Nazirliyi və Bosniya və Herseqovinanın Xarici İşlər Nazirliyi,

Birləşmiş Millətlər Təşkilatı Nizamnaməsinin prinsip və məqsədlərinə və beynəlxalq hüququn əsas prinsiplərinə uyğun olaraq, beynəlxalq sülhün və əməkdaşlığın qorunması və təşviq edilməsi, eləcə də beynəlxalq əməkdaşlığın inkişaf etdirilməsinin təşviqi məqsədilə fəaliyyət göstərərək,

suverenlik, müstəqillik, ərazi bütövlüyü və sərhədlərin toxunulmazlığının qarşılıqlı dəstəklənməsinin Azərbaycan Respublikası və Bosniya və Herseqovina arasında ikitərəfli münasibətlərin əsasını təşkil etdiyini etiraf edərək,

müxtəlif səviyyələrdə ikitərəfli münasibətlərə dair məsələlər, birgə maraq kəsb edən regional və beynəlxalq problemlər üzrə məsləhətləşmələrin aparılmasının və fikir mübadiləsinin hər iki Tərəf üçün faydalı olduğunu nəzərə alaraq,

aşağıdakılar barədə razılığa gəldilər:

 

Maddə 1

 

Tərəflər birgə maraq kəsb edən beynəlxalq, regional və ikitərəfli məsələlər üzrə xarici işlər nazirləri səviyyəsində və digər səviyyələrdə mütəmadi olaraq danışıqlar və məsləhətləşmələr aparacaqlar.

Xüsusi məsələlərin həlli üçün qarşılıqlı razılıq əsasında mütəxəssislərin ad hoc işçi qrupu yaradıla bilər.

 

Maddə 2

 

Tərəflər aşağıdakı məsələlərə əhəmiyyət verərək məsləhətləşmələr aparacaqlar:

ikitərəfli siyasi münasibətlərin inkişafı;

birgə maraq kəsb edən qlobal və regional məsələlər;

ikitərəfli müqavilələrin həyata keçirilməsi üzrə məlumat mübadiləsi.

 

Maddə 3

 

Tərəflərin xarici işlər nazirləri və ya onların nümayəndələri və mütəxəssisləri hər il görüşəcəklər və zərurət olduqda, birgə maraq kəsb edən beynəlxalq, regional və ikitərəfli məsələlər üzrə məsləhətləşmələr aparmaq üçün növbə ilə Bakı və Sarayevoda görüşlər keçirilə bilər.

 

Maddə 4

 

Tərəflər beynəlxalq təşkilat və forumlar çərçivəsində əməkdaşlıq edəcək və öz mövqelərini əlaqələndirmək üçün məsləhətləşəcəklər.

Tərəflər üçüncü ölkələrdə diplomatik və konsulluq nümayəndəlikləri vasitəsilə bir-birləri ilə əməkdaşlıq edəcəklər.

 

Maddə 5

 

Tərəflər diplomatik xidmətlərin qarşılıqlı əlaqələri, işçilərin mübadiləsi vasitəsilə öz təcrübələri ilə bölüşməsi, seminarların və birgə tədqiqatların təşkili, bir-birləri arasında müxtəlif növ birbaşa əlaqələrin qurulması üçün əlverişli şərait yaradacaqlar.

 

Maddə 6

 

Tərəflərin qarşılıqlı razılığı əsasında bu Protokola əlavə və dəyişikliklər edilə bilər. Belə əlavə və dəyişikliklər bu Protokolun ayrılmaz hissəsi olan ayrıca protokollar formasında rəsmiləşdiriləcək və bu Protokolun 7-ci maddə-sində nəzərdə tutulan qaydada qüvvəyə minəcəkdir.

 

Maddə 7

 

Bu Protokol beş il müddətinə qüvvədədir və imzalandığı tarixdən qüvvəyə minir.

Tərəflərdən biri Protokolun beşillik müddətinin bitməsinə altı ay qalmış onu ləğv etmək niyyəti barədə yazılı şəkildə diplomatik kanallar vasitəsilə digər Tərəfə məlumat verməzsə, onun qüvvəsi hər bir müddətdən sonra avtomatik olaraq növbəti beşillik müddətlərə uzadılacaqdır.

Bakı şəhərində 12 yanvar 2011-ci il tarixində hər biri Azərbaycan, Bosniya/xorvat/serb və ingilis dillərində iki əsl nüsxədə imzalanmışdır, bütün mətnlər bərabər autentikdir. Fərqli təfsir olduqda ingilis dilindəki mətndən istifadə ediləcəkdir.

 

Azərbaycan Respublikasının

	

Bosniya və Herseqovinanın




Xarici İşlər Nazirliyi

	

Xarici İşlər Nazirliyi




adından

	

adından




(imza)

	

(imza)

 

           

           

           

           

 

 

Qüvvədədir
YÜKLƏ
Məcəllələr
© 2025 | e-qanun.az | Bütün Haqqlar Qorunur
Ədliyyə Nazirliyinin İnformasiya - kommunikasiya Texnologiyaları İdarəsi CROCUSOFT

E-QANUN