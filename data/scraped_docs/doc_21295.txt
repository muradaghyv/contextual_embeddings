Mətn
Şəkil
Rekvizitlər
Versiyalar
Əlaqəli Sənədlər

2011-ci il yanvarın 17-də Riqa şəhərində imzalanmış “Azərbaycan Respublikasının Vergilər Nazirliyi və Latviya Respublikasının Dövlət Gəlirləri Xidməti arasında vergi qanunvericiliyinə əməl edilməsi məsələləri üzrə qarşılıqlı inzibati yardım və məlumat mübadiləsi haqqında Saziş”in təsdiq edilməsi barədə

 

AZƏRBAYCAN RESPUBLİKASI PREZİDENTİNİN SƏRƏNCAMI

 

1. 2011-ci il yanvarın 17-də Riqa şəhərində imzalanmış “Azərbaycan Respublikasının Vergilər Nazirliyi və Latviya Respublikasının Dövlət Gəlirləri Xidməti arasında vergi qanunvericiliyinə əməl edilməsi məsələləri üzrə qarşılıqlı inzibati yardım və məlumat mübadiləsi haqqında Saziş” təsdiq edilsin.

2. Azərbaycan Respublikasının İqtisadiyyat Nazirliyinə tapşırılsın ki, bu Sərəncamın 1-ci bəndində göstərilən Sazişin həyata keçirilməsini təmin etsin.[1]

3. Azərbaycan Respublikasının Xarici İşlər Nazirliyinə tapşırılsın ki, bu Sərəncamın 1-ci bəndində göstərilən Sazişin qüvvəyə minməsi üçün zəruri olan dövlətdaxili prosedurların yerinə yetirilməsi barədə Latviya Respublikası tərəfini xəbərdar etsin.

 

İlham ƏLİYEV,

Azərbaycan Respublikasının Prezidenti

 

Bakı şəhəri, 15 fevral 2011-ci il

           № 1331

 

 

Azərbaycan Respublikasının Vergilər Nazirliyi

və

Latviya Respublikasının Dövlət Gəlirləri Xidməti

arasında

vergi qanunvericiliyinə əməl edilməsi məsələləri üzrə

qarşılıqlı inzibati yardım və məlumat mübadiləsi haqqında

 

SAZİŞ

 

Bundan sonra “Tərəflər” adlandırılan Azərbaycan Respublikasının Vergilər Nazirliyi və Latviya Respublikasının Dövlət Gəlirləri Xidməti,

Azərbaycan Respublikası Hökuməti və Latviya Respublikası Hökuməti arasında gəlirlərə və əmlaka görə vergilərə münasibətdə ikiqat vergitutmanın aradan qaldırılması və vergidən yayınmanın qarşısının alınması haqqında 3 oktyabr 2005-ci il tarixli Konvensiyanın (bundan sonra Konvensiya) müddəalarım, həmçinin Tərəflərin milli qanunvericiliyini rəhbər tutaraq,

Vergi qanunvericiliyinin pozulmasının qarşısının alınması, aşkar edilməsi və aradan qaldırılmasına dair məsələlərin səmərəli həllində qarşılıqlı marağı nəzərə alaraq,

Bu məqsədlərə nail olmaq üçün bütün hüquqi və digər imkanlardan istifadəni vurğulayaraq,

Aşağıdakılar barədə razılığa gəldilər:

Maddə 1

Əsas anlayışlar

Bu Sazişin məqsədləri üçün tətbiq edilən terminlər aşağıdakıları ifadə edir:

Vergi qanunvericiliyi Tərəflərin dövlətlərinin ərazisində vergilərin və ödənişlərin növləri və onların yığılması qaydasını müəyyən edən və vergi qanunlarının və öhdəliklərinin yaranması, dəyişməsi və ləğv edilməsi ilə bağlı münasibətləri tənzimləyən hüquqi qaydalar məcmusunu bildirir;

Vergi qanunvericiliyinin pozulması vergi ödəyiciləri tərəfindən vergi öhdəliklərinin yerinə yetirilməməsi və ya lazımi qaydada yerinə yetirilməməsi ilə ifadə olunan və barələrində Tərəflərin dövlətlərinin milli qanunvericiliyi ilə məsuliyyət müəyyən edilmiş qeyri-qanuni hərəkəti bildirir;

Yardım haqqında sorğu vergi qanunvericiliyinə əməl edilməsi və vergi qanunvericiliyinin pozulması məsələlərində yardım göstərilməsi barədə səlahiyyətli orqanın sorğusunu bildirir.

Maddə 2

Sazişin mövzusu

Bu Sazişin mövzusu Tərəflər arasında vergi qanunvericiliyinə əməl edilməsi məsələləri üzrə əməkdaşlıq və məlumat mübadiləsidir.

Tərəflər əməkdaşlığı bu Saziş çərçivəsində və Tərəflərin dövlətlərinin milli qanunvericiliyi və beynəlxalq öhdəliklərinə müvafiq qaydada həyata keçirirlər.

Maddə 3

Əməkdaşlığın formaları

Tərəflər bu Saziş çərçivəsində aşağıdakı əməkdaşlıq formalarından istifadə edəcəklər:

(a) vergi qanunvericiliyinə əməl edilməsi məsələləri üzrə məlumat mübadiləsində əməkdaşlıq;

(b) milli vergi sistemləri, vergi qanunvericiliyinə dəyişikliklər və əlavələr, həmçinin vergi qanunvericiliyinin pozulmasının qarşısının alınmasına dair metodik tövsiyələr barədə məlumat mübadiləsi;

(c) vergi qanunvericiliyinin pozulmasının qarşısının alınması, aşkar edilməsi və aradan qaldırılmasına yönəlmiş tədbirlərin həyata keçirilməsi məsələlərində birgə fəaliyyət;

(d) əməkdaşlıq zamanı meydana çıxan məsələlər üzrə fəaliyyətin əlaqələndirilməsi və lazımi yardımın göstərilməsi, o cümlədən məlumat sistemlərinin yaradılması və fəaliyyəti üzrə təcrübə mübadiləsi, vergi qanunvericiliyinin pozulmasının qarşısının alınması məsələləri üzrə konfrans və seminarların keçirilməsi.

Tərəflər Bu Sazişin tətbiqinə dair məsələlərlə bağlı bir-biri ilə birbaşa əməkdaşlıq edəcəklər.

Maddə 4

Vergi qanunvericiliyinə əməl edilməsi məsələləri üzrə məlumat mübadiləsi

1. Məlumat mübadiləsi aşağıdakı istiqamətlərdə aparılır:

a) sorğu əsasında məlumat mübadiləsi;

b) könüllü məlumat mübadiləsi;

c) avtomatik məlumat mübadiləsi.

2. Tərəflər sorğu əsasında məlumatı mümkün qədər qısa müddətdə və sorğunun alındığı tarixdən altı (6) aydan gec olmamaqla təqdim etmək üçün səy göstərəcəklər.

a) sorğu əsasında məlumat mübadiləsi fiziki və hüquqi şəxslərin Tərəflərin dövlətlərinin ərazilərində vergiyə cəlb edilməsinə dair sənədlərin müvafiq qaydada təsdiq edilmiş surətlərinin təqdim edilməsini nəzərdə tutur;

b) sorğu əsasında məlumat mübadiləsi aşağıdakılar barədə məlumatların təqdim edilməsini nəzərdə tutur:

- Tərəflərin dövlətlərinin vergi qanunvericiliyini pozmuş hüquqi və fiziki şəxslərin gəlirləri və vergiyə cəlb edilən məbləğlər, onlardan toplanmış vergilərin məbləğləri, həmçinin vergi qanunvericiliyinin pozulmasının qarşısının alınması, aşkar edilməsi və aradan qaldırılmasına yönəlmiş tədbirlər haqqında məlumat;

- Tərəflərin dövlətlərinin hüquqi və fiziki şəxslərinin idxal-ixrac əməliyyatları barədə məlumat;

- Konvensiyanın tətbiq edilməsi və vergi qanunvericiliyinin pozulmasının qarşısının alınması üçün tələb olunan hər hansı digər məlumat.

3. Tərəflərin dövlətlərinin fiziki və hüquqi şəxsləri və şəxslərin hər hansı digər birliyi haqqında adi inzibatçılıq əsasında əldə edilmiş məlumatların könüllü mübadiləsi Tərəflər arasında qarşılıqlı əsasda, heç bir sorğu olmadan Konvensiyanın 27-ci maddəsinə uyğun aparılır.

Əgər təqdim edilmiş məlumat Tərəflərdən hər birində vergitutmada dəyişikliklərə səbəb ola bilərsə, digər Tərəf bu barədə müvafiq qaydada məlumatlandırılacaq.

4. Konvensiyanın 27-ci maddəsinə uyğun olaraq, avtomatik məlumat mübadiləsi Tərəflər arasında mümkün olan həddə, onların milli qanunvericiliyinə müvafiq olaraq əldə edilməsi mümkün olan məlumatlar əsasında aparılır. Tərəflərin ölkələrinin fiziki və hüquqi şəxsləri və milli şəxslərinin hər hansı digər birliyi barədə məlumatlar digər Tərəfə sorğu olmadan təqdim ediləcəkdir.

Məlumat hər təqvim ilinin sonunda milli qanunvericiliyə uyğun olaraq mümkün qədər qısa müddətdə təqdim ediləcəkdir.

Əgər məlumatın avtomatik olaraq təqdim edilməsi mümkün deyildirsə, həmin məlumat bu maddənin 3-cü bəndi əsasında təqdim edilə bilər.

Maddə 5

Tərəflərin nümayəndələrinin digər Tərəfin dövlətinin ərazisində olması

Tərəflərdən hər hansı birinin sorğusuna əsasən, digər Tərəf onun nümayəndələrinin həmin digər dövlətin ərazisində olmasına icazə verə bilər.

Tərəflərin nümayəndələrinin olması barədə sorğu digər Tərəfə yazılı formada təqdim edilməlidir və bu məlumat verilməsi barədə sorğunun tərkib hissəsi təşkil edəcəkdir.

Sorğuda Tərəflərin nümayəndələrinin iştirakının zəruriliyi izah edilməli və məsələnin qısa təsviri verilməlidir. Təkliflə bağlı hər hansı qərar Tərəflər və ya rəsmi şəxslər tərəfindən qəbul edilir. Tərəflərin sorğunun yerinə yetirilməsi barədə bütün qərarları Tərəflərin dövlətlərinin milli qanunvericiliyini nəzərə alınmaqla qəbul edilir. Tərəflər sorğu ilə bağlı mümkün qədər qısa müddətdə və hər bir halda sorğu alındıqdan sonra üç (3) ay müddətində qərar qəbul edəcəklər. Tərəflər səbəbləri göstərməklə, sorğunun icrasından imtina edə bilərlər.

Tərəf sorğuların icrası ilə əlaqədar əldə edilmiş məlumatı digər Tərəfə təqdim edəcəkdir.

Tərəflər qarşılıqlı razılaşma yolu ilə Tərəflərin nümayəndələrinin olması prosedurlarını müəyyən edə bilərlər.

Maddə 6

Paralel vergi yoxlamaları

Konvensiyanın 27-ci maddəsinin müddəaları nəzərə alınmaqla, Tərəflər xarici əməliyyatların, o cümlədən mənfəətin yerinin dəyişdirilməsi və vergilərdən yayınma və ya boyun qaçırmanın digər sxemlərinin yoxlanması və xüsusilə əlaqəli şirkətlər arasında mənfəətin düzgün bölüşdürülməsi yolu ilə ikiqat vergitutmanın qarşısının alınması məqsədilə paralel vergi yoxlamalarının aparılması haqqında razılıq əldə edə bilərlər.

Paralel vergi yoxlaması Tərəflər arasında hər biri öz ərazisində olmaqla, paralel və müstəqil olaraq onların qarşılıqlı marağı olan vergi ödəyicisinin (ödəyicilərinin) vergi məsələlərinin yoxlanması nəticəsində əldə etdikləri məlumatların mübadiləsi məqsədilə razılaşma deməkdir.

Tərəflər işlərin seçilməsini və yoxlama prosedurlarını ətraflı şəkildə paralel vergi yoxlamasından əvvəl müəyyənləşdirəcəklər.

Maddə 7

İnformativ və hüquqi xarakterli materialların mübadiləsi

Tərəflər milli vergi sistemləri, vergi qanunvericiliyinin pozulması ilə bağlı prosedurların hüquqi əsasları, həmçinin Tərəflərin qüvvədə olan milli qanunvericiliyinə əlavə və dəyişikliklər haqqında məlumatlan mübadilə edəcəklər.

Maddə 8

Məlumat üçün sorğunun forması və məzmunu

1. Məlumat üçün sorğu yazılı formada verilməlidir. Bəzi hallarda, səmərəli məlumat mübadiləsi məqsədilə sorğu faksimil rabitə və ya imzanın skanerlə alınmış sürəti təqdim edilməklə elektron poçtla edilə bilər.

Fövqəladə hallarda sorğu telefon rabitəsi vasitəsilə şifahi formada edilə bilər, lakin sonradan yazılı surətdə təsdiq edilməlidir.

Faksimil və ya elektron rabitə vasitəsilə sorğu edildikdə, və ya şifahi sorğunun autentikliyi və ya məzmunu ilə bağlı şübhələr yarandıqda, Tərəf yazılı təsdiq tələb edə bilər.

2. Məlumat üçün sorğuya aşağıdakılar daxil edilməlidir:

a) sorğu edən dövlətdə vergi ödəyicisinin tam məlumatları;

b) sorğu edilən dövlətdə vergi ödəyicisinin tam məlumatlan;

c) vergilər və yoxlama dövrü barədə məlumatlar;

d) sorğunun məğzi və məzmunu ilə bağlı, şərh;

e) faktiki şəraitin təsviri;

f) sorğunun icrası üçün tələb olunan digər məlumat.

Tərəfin məlumat üçün sorğunun icrası məqsədilə zəruri olan əlavə məlumat tələb etmək hüququ vardır.

Məlumat üçün sorğu və ona cavab ingilis dilində tərtib edilir.

Maddə 9

Məlumat üçün sorğunun icrasına mane olan şərait

1. Sorğunun icrası Tərəflərin dövlətlərinin suverenliyinə və ya təhlükəsizliyinə xələl gətirə və ya milli qanunvericiliyinə ziddirsə, həmin sorğu icra edilməyəcəkdir.

2. Sorğu icra edilə bilməzsə, sorğu edilən Tərəf sorğu edən Tərəfə bu barədə yazılı məlumat verəcəkdir.

Maddə 10

Məlumat üçün sorğunun icrası ilə bağlı birgə fəaliyyət

Tərəflər məlumat üçün sorğunun icrasında bir-birinə öz səlahiyyətləri çərçivəsində, dövlətlərinin milli qanunvericiliyi və bu Sazişə müvafiq olaraq yardım edəcəklər.

Əgər tələb olunarsa, Tərəflərin nümayəndələri məlumat üçün sorğunun icrası ilə bağlı məsələlərə baxılması məqsədilə görüşlər təşkil edəcəklər.

Maddə 11

Konfidensiallıq və məlumat mübadiləsinin həddləri

Məxfilik və məlumat mübadiləsinin məhdudluğu ilə bağlı Konvensiyanın müddəaları tətbiq ediləcəkdir.

Tərəflər vergi qanunvericiliyinin pozulmasının qarşısının alınması, aşkar edilməsi və aradan qaldırılmasına dair məlumatın konfidensiallığına zəmanət verirlər.

Bu Saziş çərçivəsində Tərəflərin əldə etdiyi məlumat konfidensial hesab edilir və bu məlumat onu təqdim edən Tərəfin yazılı razılığı olmadan üçüncü tərəfə açıqlana bilməz.

Maddə 12

Xərclər

Tərəflər arasında başqa cür razılaşdırılmadığı təqdirdə, yardım göstərilməsi ilə bağlı adi xərcləri sorğu edilən Tərəf ödəyəcəkdir. Əlavə xərcləri Tərəflər ilkin razılaşmaya əsasən çəkirlər.

Maddə 13

Əlavə və dəyişikliklər

Bu Sazişə Tərəflərin qarşılıqlı razılığı ilə onun ayrılmaz tərkib hissəsi olan və 15-ci maddədə müəyyən olunan qaydada qüvvəyə minən ayrıca protokollar formasında rəsmiləşdirilən əlavə və dəyişikliklər edilə bilər.

Maddə 14

Mübahisələrin həlli

Bu Sazişin müddəalarının tətbiqi və təfsiri ilə bağlı yarana biləcək fikir ayrılıqları Tərəflərin qarşılıqlı razılığı əsasında məsləhətləşmələr və danışıqlar yolu ilə həll ediləcəkdir.

Maddə 15

Sazişin qüvvəyə minməsi və qüvvədən düşməsi

Bu Saziş imzalandığı gündən qüvvəyə minir və qeyri-müəyyən müddətə bağlanılır.

Tərəflər diplomatik kanallar vasitəsilə yazılı bildiriş təqdim etməklə bu Sazişin qüvvəsini ləğv edə bilərlər. Saziş belə bildirişin alındığı tarixdən altı (6) ay sonra qüvvədən düşmüş hesab edilir.

Riqa şəhərində 17 yanvar 2011-ci il tarixində, iki əsl nüsxədə, hər biri Azərbaycan, latış və ingilis dillərində imzalanmışdır, bütün mətnlər bərabər autentikdir. Bu Sazişin təfsirində hər hansı fikir ayrılığı yarandığı təqdirdə, ingilis dilindəki mətndən istifadə ediləcəkdir.

 

 

Azərbaycan Respublikasının

	

Latviya Respublikasının




Vergilər Nazirliyi

	

Dövlət Gəlirləri Xidməti




adından

	

adından

 




 

İSTİFADƏ OLUNMUŞ MƏNBƏ SƏNƏDLƏRİNİN SİYAHISI

 

1. 2 avqust 2022-ci il tarixli 3402 nömrəli Azərbaycan Respublikası Prezidentinin Sərəncamı (“Xalq” qəzeti, 3 avqust 2022-ci il, № 162, Azərbaycan Respublikasının Qanunvericilik Toplusu, 2022-ci il, № 8, maddə 903)

 

SƏRƏNCAMA EDİLMİŞ DƏYİŞİKLİK VƏ ƏLAVƏLƏRİN SİYAHISI

 




[1] 2 avqust 2022-ci il tarixli 3402 nömrəli Azərbaycan Respublikası Prezidentinin Sərəncamı (“Xalq” qəzeti, 3 avqust 2022-ci il, № 162, Azərbaycan Respublikasının Qanunvericilik Toplusu, 2022-ci il, № 8, maddə 903) ilə 2-ci hissəsində “Vergilər” sözü “İqtisadiyyat” sözü ilə əvəz edilmişdir.

Qüvvədədir
YÜKLƏ
Məcəllələr
© 2025 | e-qanun.az | Bütün Haqqlar Qorunur
Ədliyyə Nazirliyinin İnformasiya - kommunikasiya Texnologiyaları İdarəsi CROCUSOFT

E-QANUN