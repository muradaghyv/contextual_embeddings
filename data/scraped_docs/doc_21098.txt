Mətn
Şəkil
Rekvizitlər
Versiyalar
Əlaqəli Sənədlər

2010-cu il noyabrın 10-da Bakı şəhərində imzalanmış “Azərbaycan Respublikası Hökuməti və İraq Respublikası Hökuməti arasında ticarət, iqtisadi, elmi, texniki və mədəni əməkdaşlıq haqqında Saziş”in təsdiq edilməsi barədə

 

AZƏRBAYCAN RESPUBLİKASI PREZİDENTİNİN SƏRƏNCAMI

 

1. 2010-cu il noyabrın 10-da Bakı şəhərində imzalanmış “Azərbaycan Respublikası Hökuməti və İraq Respublikası Hökuməti arasında ticarət, iqtisadi, elmi, texniki və mədəni əməkdaşlıq haqqında Saziş” təsdiq edilsin.

2. Azərbaycan Respublikasının Nazirlər Kabineti:

2.1. bu Sərəncamın 1-ci bəndində göstərilən Sazişin 9-cu maddəsində nəzərdə tutulan Birgə Komissiyanın Azərbaycan Respublikası tərəfindən tərkibinə dair təkliflərini bir ay müddətində Azərbaycan Respublikasının Prezidentinə təqdim etsin;

2.2. bu Sərəncamın 1-ci bəndində göstərilən Sazişin həyata keçirilməsi üçün zəruri tədbirlər görsün.

3. Azərbaycan Respublikasının Xarici İşlər Nazirliyinə tapşırılsın ki, bu Sərəncamın 1-ci bəndində göstərilən Sazişin qüvvəyə minməsi üçün zəruri olan dövlətdaxili prosedurların yerinə yetirilməsi barədə İraq Respublikası Hökumətini xəbərdar etsin.

 

İlham ƏLİYEV,

Azərbaycan Respublikasının Prezidenti

 

Bakı şəhəri, 27 dekabr 2010-cu il

           № 1261

 

 

 

Azərbaycan Respublikası Hökuməti və İraq Respublikası Hökuməti arasında ticarət, iqtisadi, elmi, texniki və mədəni əməkdaşlıq haqqında

SAZİŞ

 

Bundan sonra “Tərəflər” adlandırılacaq Azərbaycan Respublikası Hökuməti və İraq Respublikası Hökuməti,

bərabərlik və qarşılıqlı fayda əsasında iki ölkə arasında ticarət, iqtisadi, elmi, texniki və mədəni sahədə dostluğun və əməkdaşlığın daha da inkişaf etdirilməsi və genişləndirilməsi arzusu ilə

aşağıdakılar barədə razılığa gəldilər:

 

Maddə 1

 

Bu Sazişə əsasən ticarət, iqtisadi, elmi, texniki və mədəni əməkdaşlıq hər iki tərəfin marağını əks edən sahələri və yaxud qarşılıqlı razılıq əsasında gələcəkdə qeyd olunacaq sahələri əhatə edəcək, hər iki tərəf bu Saziş çərçivəsində və ölkələrində qüvvədə olan qanunvericiliyə müvafiq olaraq əməkdaşlığın təşviq etdirilməsi üçün lazımi addımlar atacaqlar.

 

Maddə 2

 

Tərəflər dövlət və özəl sektorda müəssisə və şirkətlər arasında ticarət əməkdaşlığım təşviq və inkişaf etdirməyə səy göstərəcəklər.

 

Maddə 3

 

Təşkilatlar və şəxslər arasında malların və xidmətlərin mübadiləsi hər iki ölkədə tətbiq olunan qanunvericiliyə müvafiq olaraq həyata keçiriləcəkdir.

 

Maddə 4

 

Ticarət razılaşmaları üzrə ödənişlər istənilən sərbəst dönərli valyutada hər iki ölkədə tətbiq olunan qanunvericiliyə müvafiq olaraq həyata keçiriləcəkdir, digər ödəniş üsulları Tərəflər arasında razılaşdırıla bilər.

 

Maddə 5

 

Tərəflər öz ölkələrində tətbiq olunan qanunvericiliyə müvafiq olaraq müvəqqəti və daimi sərgi və ticarət mərkəzlərində iştirakın stimullaşdırılmasına yardım edəcəklər.

Tərəflər hər iki ölkədə qüvvədə olan qanunvericiliyə uyğun olaraq beynəlxalq və daimi sərgi və ticarət mərkəzlərində nümayiş etdirilməsi zəruri olan malların daxil olmasına yardım göstərəcək və Tərəflərin başqa cür razılaşmadığı təqdirdə nümayiş olunan mallar yenidən ixrac olunacaqdır.

 

Maddə 6

 

Tərəflər hər iki dövlətdə qüvvədə olan qanunvericiliyə uyğun olaraq və zəruri çərçivədə, dövlət və özəl institutları arasında ticarət, iqtisadi, elmi, texniki və mədəni əməkdaşlığı təşviq edəcəklər və bu əməkdaşlığın üslubu və ölçüsünə dair təfsilatlı şərtlər hər iki ölkənin səlahiyyətli qurumları arasında bağlanan ayrıca razılaşmalar əsasında müəyyən olunacaqdır.

 

Maddə 7

 

Tərəflər investisiya fəaliyyətini həvəsləndirəcək və aidiyyəti iqtisadi qurumlara və şəxslərə hərtərəfli dəstək göstərəcək, həmçinin aidiyyəti qanunvericiliyə müvafiq olaraq hər iki ölkədə qarşılıqlı qaydada yatırılmış investisiyaları qoruyacaqlar.

 

Maddə 8

 

Tərəflər təhsil, elm, idman, turizm və kütləvi informasiya institutları arasında məlumatların və təcrübənin mübadiləsi vasitəsilə əməkdaşlığı təşviq etmək və genişləndirmək, həmçinin hər iki ölkənin aidiyyəti təşkilatlarının yuxanda qeyd olunan sahələr üzrə sazişlər imzalaması üçün zəruri tədbirlər həyata keçirəcəklər.

 

Maddə 9

 

Tərəflər iki ölkə arasında ticarət, iqtisadi, elmi, texniki və mədəni əməkdaşlığın inkişaf etdirilməsi və bu Sazişin yerinə yetirilməsini təmin etmək məqsədilə nazirlər səviyyəsində Birgə Komissiya yaradılması barədə razılığa gəldilər.

İllik görüşlər qarşılıqlı qaydada tarixi müəyyənləşdirilərək ardıcıl olaraq Bakıda və Bağdadda keçiriləcəkdir.

 

Maddə 10

 

Tərəflər qarşılıqlı razılıq əsasında bu Sazişə onun ayrılmaz hissəsi olan və 11-ci maddədə nəzərdə tutulan qaydada qüvvəyə minən ayrıca protokollarla rəsmiləşdirilən əlavə və dəyişikliklər edə bilərlər. İstənilən düzəliş onun qüvvəyə minməsindən öncə bu Sazişlə müəyyən olunmuş hüquq və öhdəliklərə xələl gətirməyəcəkdir.

 

Maddə 11

 

1. Bu Saziş onun qüvvəyə minməsi üçün zəruri olan dövlətdaxili prosedurların yerinə yetirilməsi barədə Tərəflərin sonuncu yazılı bildirişinin diplomatik kanallar vasitəsilə alındığı tarixdən qüvvəyə minir.

2. Bu Saziş beş il müddətinə bağlanılır və Tərəflərdən biri bu Sazişin müddətinin bitməsinə ən azı altı ay qalmış onu ləğv etmək niyyəti barədə yazılı şəkildə diplomatik kanallar vasitəsilə digər Tərəfə məlumat verməzsə, onun qüvvəsi avtomatik olaraq növbəti beş il müddətlərinə uzadılacaqdır.

3. Bu Sazişin ləğv olunması və yaxud qüvvəsinin bitməsi bu Saziş əsasında bağlanmış kontraktlarda müəyyən edilmiş hüquq və öhdəliklərə xələl gətirməyəcəkdir.

Bu Saziş Bakı şəhərində, “10” noyabr 2010-cu il tarixində iki əsl nüsxədə Azərbaycan, ərəb və ingilis dillərində imzalanmışdır, bütün mətnlər bərabər autentikdir. Bu Sazişin müddəalarının təfsiri zamanı fikir ayrılığı yarandığı təqdirdə ingilis dilindəki mətndən istifadə ediləcəkdir.

 

 

 

Azərbaycan Respublikası

Hökuməti adından

	

 

	

İraq Respublikası

Hökuməti adından




 

	

 

 

	

 




Abid Şərifov

Baş nazirin müavini

	

 

	

Dr.Səfaaləddin.M Əl-Safi

Ticarət naziri

 

Qüvvədədir
YÜKLƏ
Məcəllələr
© 2025 | e-qanun.az | Bütün Haqqlar Qorunur
Ədliyyə Nazirliyinin İnformasiya - kommunikasiya Texnologiyaları İdarəsi CROCUSOFT

E-QANUN