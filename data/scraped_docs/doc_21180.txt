Mətn
Şəkil
Rekvizitlər
Versiyalar
Əlaqəli Sənədlər

Azərbaycan Respublikası və Rusiya Federasiyası arasında dövlət sərhədi haqqında” Müqavilənin təsdiq edilməsi barədə

 

AZƏRBAYCAN RESPUBLİKASININ QANUNU

 

Azərbaycan Respublikasının Milli Məclisi qərara alır:

“Azərbaycan Respublikası və Rusiya Federasiyası arasında dövlət sərhədi haqqında” 2010-cu il sentyabrın 3-də Bakı şəhərində imzalanmış Müqavilə təsdiq edilsin.

 

İlham ƏLİYEV,

Azərbaycan Respublikasının Prezidenti

 

Bakı şəhəri, 21 dekabr 2010-cu il

           № 27-IVQ

 

 

Azərbaycan Respublikası və Rusiya Federasiyası arasında dövlət sərhədi haqqında

M Ü Q A V İ L Ə

 

Bundan sonra Tərəflər adlandırılan, Azərbaycan Respublikası və Rusiya Federasiyası,

Birləşmiş Millətlər Təşkilatı Nizamnaməsinin məqsəd və prinsiplərini, habelə Helsinki Yekun Aktının müddəalarmı, xüsusilə ərazi bütövlüyü və sərhədlərin toxunulmazlığı prinsiplərini rəhbər tutaraq,

Azərbaycan Respublikası və Rusiya Federasiyası arasında dostluq, əməkdaşlıq və qarşılıqlı təhlükəsizlik haqqında 1997-ci il 3 iyul tarixli Müqavilənin müddəalarına əsaslanaraq,

Azərbaycan və Rusiya xalqları arasında dostluq və yaxın qonşuluq əlaqələrinin daha da inkişaf etməsi və möhkəmlənməsi üçün əlverişli şəraitin təmin edilməsi niyyətində olaraq,

aşağıdakılar barədə razılığa gəldilər:

Maddə 1

Hazırkı Müqavilədə “Azərbaycan Respublikası və Rusiya Federasiyası arasındakı dövlət sərhədi” (bundan sonra - “dövlət sərhədi”) termini altında Azərbaycan Respublikası və Rusiya Federasiyasının ərazilərini (quru, sular, yerin təki və hava məkanı) ayıran xətt və bu xətlə keçən şaquli səth başa düşülür.

Maddə 2

Dövlət sərhədi başlanğıc nöqtəsindən - Azərbaycan Respublikası, Rusiya Federasiyası və Gürcüstanın dövlət sərhədlərinin qovuşma nöqtəsindən, dövlət sərhədinin Xəzər dənizinin suyu ilə kəsişən çıxışında yerləşən 41° 50,5´ şimal en dairəsi və 48° 35,6´ şərq uzunluq dairəsi koordinatlarındakı son nöqtəsinə qədər keçir.

Son nöqtənin koordinatları Azərbaycan Respublikası və Rusiya Federasiyası arasında Xəzər dənizinin dibinin həmhüdud sahələrinin bölünməsi haqqında 2002-ci il 23 sentyabr tarixli Sazişlə müəyyən edilmişdir.

Azərbaycan Respublikası, Rusiya Federasiyası və Gürcüstanın dövlət sərhədlərinin qovuşma nöqtəsi ayrıca üçtərəfli müqavilə ilə müəyyən olunur.

Maddə 3

Dövlət sərhədi başlanğıc nöqtəsindən son nöqtəsinədək Azərbaycan Respublikası və Rusiya Federasiyası arasında dövlət sərhəd xəttinin keçməsi Təsvirində (Əlavə 1) göstərildiyi və Azərbaycan Respublikası və Rusiya Federasiyası arasındakı dövlət sərhədinin Xəritəsində (Əlavə 2) qırmızı rəngli bütöv xətlə çəkildiyi kimi keçir.

1 və 2 nömrəli Əlavələr hazırkı Müqavilənin ayrılmaz hissəsidir.

Azərbaycan Respublikası və Rusiya Federasiyası arasında dövlət sərhəd xəttinin keçməsi Təsviri ilə Azərbaycan Respublikası və Rusiya Federasiyası arasındakı dövlət sərhədinin Xəritəsi arasında uyğunsuzluqların aşkar edildiyi təqdirdə Tərəflər Təsviri əsas tutacaqlar.

Maddə 4

Yer üzündə baş verə biləcək hər-hansı təbii dəyişikliklər, Tərəflər digər razılığa gəlmədiyi təqdirdə, hazırkı Müqavilə ilə müəyyən edilmiş dövlət sərhədini dəyişmir.

Maddə 5

Dövlət sərhədinin bu Müqaviləyə uyğun olaraq yer üzərində qurulması və işarələnməsi, demarkasiya üzrə müvafiq sənədlərin tərtib edilməsi üçün, Tərəflər, mümkün qədər qısa müddət ərzində, paritet əsaslarda Azərbaycan-Rusiya Birgə demarkasiya komissiyası yaradacaqlar.

Maddə 6

Dövlət sərhədi ilə kəsişən və ya dövlət sərhədinin üzərindən keçən mühəndis qurğularının, kommunikasiyaların və digər infrastruktur obyektlərinin istismarı ilə əlaqədar, həmçinin bioloji resursların qorunması və istifadəsi, sudan istifadə və ətraf mühitin mühafizəsi ilə bağlı məsələlər Tərəflər arasında ayrıca sazişlərlə tənzimlənir.

Maddə 7

Hazırkı Müqavilə ratifikasiya edilməlidir və ratifikasiya sənədlərinin mübadiləsi tarixindən qüvvəyə minir.

Bakı şəhərində “03” sentyabr 2010-cu il tarixində, hər biri Azərbaycan və rus dillərində olmaqla iki əsl nüsxədə imzalanmışdır, hər iki mətn eyni qüvvəyə malikdir.

 

 

Azərbaycan Respublikası adından

	

 

	

Rusiya Federasiyası

adından




(imza)

	

 

	

(imza)

 

 

 

Qüvvədədir
YÜKLƏ
Məcəllələr
© 2025 | e-qanun.az | Bütün Haqqlar Qorunur
Ədliyyə Nazirliyinin İnformasiya - kommunikasiya Texnologiyaları İdarəsi CROCUSOFT

E-QANUN