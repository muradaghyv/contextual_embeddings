Mətn
Şəkil
Rekvizitlər
Versiyalar
Əlaqəli Sənədlər

Məhkəmə-Hüquq Şurasının intizam icraatı üzrə

 

QƏRARI

 

Məhkəmə-Hüquq Şurası F.F.Məmmədovun sədrliyi, hakim R.S.Qvaladzenin məruzəsi və Z.T.Məmmədovun katibliyi ilə Bakı şəhəri Səbail Rayon Məhkəməsinin hakimi F.H.Nəsibovun haqqında intizam icraatı üzrə işə baxaraq

 

MÜƏYYƏN ETDİ:

 

Azərbaycan Respublikası Ali Məhkəməsinin sədri Bakı şəhəri Səbail Rayon Məhkəməsinin hakimi Nəsibov Famil Hümbət oğlu barədə intizam icraatının başlanılması üçün Məhkəmə-Hüquq Şurasına müraciət etmişdir.

Müraciətin edilməsinə səbəb Ali Məhkəmə tərəfindən Bakı şəhərinin rayon məhkəmələrində və Sumqayıt Şəhər Məhkəməsində 2008-ci ildə təqsirləndirilən şəxslər barəsində həbs qətimkan tədbirinin seçilməsi, həbsdə saxlanılma müddətinin uzadılması barədə təqdimatlara və həbsin ev dustaqlığı ilə əvəz olunmasına dair vəsatətlərə baxılarkən qanunvericiliyin tətbiqi təcrübəsinin ümumiləşdirilməsi zamanı hakim F.Nəsibov tərəfindən qanun pozuntusuna yol verilməsinin aşkar edilməsi olmuşdur.

Məhkəmə-Hüquq Şurasının 22 dekabr 2009-cu il tarixli qərarı ilə hakim F.Nəsibov barəsində intizam icraatı başlanılmış və Şuranın üzvü Rafael Qvaladze intizam icraatı üzrə məruzəçi təyin olunmuşdur.

İntizam icraatının başlanılmasına əsas olmuş məsələ ilə əlaqədar məruzəçi tərəfindən araşdırma aparılmış, hakim F.Nəsibov materiallarla tanış olaraq izahat vermişdir.

Müəyyən edilmişdir ki, hakim Famil Nəsibovun sədrliyi ilə təqsirləndirilən şəxs barəsində həbs qətimkan tədbirinin seçilməsi barədə təqdimata baxılarkən Azərbaycan Respublikası CPM-nin 434.1-ci maddəsinin tələbləri kobudcasına pozulmuşdur.

Belə ki, CPM-nin 434.1-ci maddəsinə əsasən yetkinlik yaşına çatmayan şübhəli və təqsirləndirilən şəxs barəsində həbsə alma qətimkan tədbirinin tətbiq edilməsinə yalnız ona az-ağır zorakı cinayətin, habelə ağır və xüsusilə ağır cinayətin törədilməsi istinad edildikdə yol verilir.

Buna baxmayaraq hakim Famil Nəsibovun 04 iyul 2008-ci il tarixli qərarı ilə istintaq orqanı tərəfindən CM-in 1772.1-ci maddəsində nəzərdə tutulan az-ağır cinayət əməli törətməkdə təqsirləndirilən, 14 noyabr 1990-cı ildə anadan olmuş, yetkinlik yaşına çatmayan Ramin Abışovun haqqında qanunsuz olaraq 2 ay müddətinə həbs qətimkan tədbiri seçilmişdir. R.Abışova istinad edilən əməl zorakı cinayət hesab edilmədiyi üçün onun haqqında həbs qətimkan tədbirinin seçilməsi qanunsuz olmuşdur. Zorakı hesab edilməyən az ağır cinayət əməlini törətməkdə təqsirləndirilən yetkinlik yaşına çatmayan şəxs barəsində həbs qətimkan tədbiri seçilməsi səbəbindən o, haqqında 03 sentyabr 2008-ci il tarixdə barəsində başqa yerə getməmək haqqında iltizam növündə qətimkan tədbiri tətbiq edilənədək qanunsuz olaraq həbsdə saxlanılmışdır. R.Abışov məhkəmənin 18 dekabr 2008-ci il tarixli hökmü ilə cərimə cəzasına məhkum edilmişdir. Yetkinlik yaşına çatmayan R.Abışovun azadlıq hüququnun əhəmiyyətli dərəcədə pozulması konkret halda hakim F.Nəsibovun onun barəsində həbs qətimkan tədbiri seçilməsinə dair təqdimata baxarkən CPM-nin 434.1-ci maddəsinin tələblərinin kobud surətdə pozulması səbəbindən baş vermişdir.

Azərbaycan Respublikası Konstitusiyasının 28-ci maddəsinə əsasən hər kəsin azadlıq hüququ vardır. Azadlıq hüququ yalnız qanunla nəzərdə tutulmuş qaydada tutulma, həbsəalma və ya azadlıqdan məhrumetmə yolu ilə məhdudlaşdırıla bilər. İnsan Hüquqlarının və Əsas Azadlıqlarının Müdafiəsi Haqqında Konvensiyanın 5-ci maddəsinin birinci hissəsinə əsasən hər kəsin azadlıq və şəxsi toxunulmazlıq hüququ vardır. Hakim F.Nəsibovun yol verdiyi kobud qanun pozuntusu R.Abışovun Azərbaycan Respublikası Konstitusiyasında və İnsan Hüquqlarının və Əsas Azadlıqlarının Müdafiəsi Haqqında Konvensiyada təsbit olunmuş azadlıq hüququnun əsassız olaraq məhdudlaşdırılmasına səbəb olmuşdur.

Hakim Famil Nəsibov barəsində başlanmış intizam icraatı ilə əlaqədar Məhkəmə-Hüquq Şurasına verdiyi izahatında yetkinlik yaşına çatmayan şəxs barəsində həbs qətimkan tədbiri seçilməsi barədə qərar qəbul etməklə kobud qanun pozuntusuna yol verdiyini etiraf etmiş, bunu diqqətsizliyi, iş yükünün çox olması və CPM-nin 434.1-ci maddəsinin imperativ norma olmasını nəzərdən qaçırması ilə əlaqələndirmiş, gələcək fəaliyyətində bir daha belə nöqsanlara yol verməyəcəyini bildirmişdir.

Məhkəmə-Hüquq Şurası intizam icraatı üzrə məruzəçi R.Qvaladzenin məruzəsini, məsuliyyət məsələsinə baxılan hakimin izahatını dinləyib, təqdim olunmuş materialları araşdıraraq belə nəticəyə gəlir ki, hakim F.Nəsibov tərəfindən konstitusion hüquq olan azadlıq hüququnun məhdudlaşdırılmasını nəzərdə tutan həbs qətimkan tədbirinin seçilməsi barədə təqdimata baxılarkən qanunvericiliyin tələbləri kobudcasına pozulmuşdur və buna görə də o, intizam məsuliyyətinə cəlb edilməlidir.

Şərh edilənlərə əsasən və "Məhkəmə-Hüquq Şurası haqqında" Azərbaycan Respublikası Qanununun 19, 21, 23-cü maddələrini, "Məhkəmələr və hakimlər haqqında" Azərbaycan Respublikası Qanununun 111-1 və 112-ci maddələrini rəhbər tutaraq Məhkəmə-Hüquq Şurasının hakim üzvləri

 

QƏRARA ALDI:

 

Bakı şəhəri Səbail Rayon Məhkəməsinin hakimi Nəsibov Famil Hümbət oğlu intizam məsuliyyətinə cəlb edilməklə ona töhmət verilsin.

Qərardan 20 (iyirmi) gün müddətində Azərbaycan Respublikası Ali Məhkəməsinin Plenumuna şikayət verilə bilər.

 

İmzalar:

 

Bakı şəhəri, 04 fevral 2010-cu il.

Qüvvədədir
YÜKLƏ
Məcəllələr
© 2025 | e-qanun.az | Bütün Haqqlar Qorunur
Ədliyyə Nazirliyinin İnformasiya - kommunikasiya Texnologiyaları İdarəsi CROCUSOFT

E-QANUN