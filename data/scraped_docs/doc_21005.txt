Mətn
Şəkil
Rekvizitlər
Versiyalar
Əlaqəli Sənədlər

“Təhsil müəssisəsində iaşə və tibb xidmətinin təşkili Qaydası və Normaları”nın təsdiq edilməsi haqqında

 

AZƏRBAYCAN RESPUBLİKASI NAZİRLƏR KABİNETİNİN QƏRARI

 

“Təhsil haqqında” Azərbaycan Respublikası Qanununun tətbiq edilməsi barədə” Azərbaycan Respublikası Prezidentinin 2009-cu il 5 sentyabr tarixli 156 nömrəli Fərmanının 1.19-cu bəndinin icrasını təmin etmək məqsədi ilə Azərbaycan Respublikasının Nazirlər Kabineti qərara alır:

1. “Təhsil müəssisəsində iaşə və tibb xidmətinin təşkili Qaydası və Normaları” təsdiq edilsin (əlavə olunur).

2. Bu qərar imzalandığı gündən qüvvəyə minir.

 

Azərbaycan Respublikasının Baş naziri A.RASİZADƏ

 

Bakı şəhəri, 25 noyabr 2010-cu il

    № 218

 

 

 

	

Azərbaycan Respublikası Nazirlər Kabinetinin

2010-cu il 25 noyabr tarixli 218 nömrəli qərarı ilə

TƏSDİQ EDİLMİŞDİR

 

Təhsil müəssisələrində iaşə və tibbi xidmətinin təşkili Qaydası və Normaları

 

1. Ümumi müddəalar

 

1.1. “Təhsil müəssisələrində iaşənin və tibbi xidmətin təşkili Qaydası və Normaları” (bundan sonra - Qaydalar) “Təhsil haqqında” Azərbaycan Respublikasının Qanununa əsasən hazırlanmışdır və mülkiyyət formasından və tabeliyindən asılı olmayaraq, bütün təhsil müəssisələrində iaşənin və tibbi xidmətin təşkili məsələlərini tənzimləyir.

1.2. Bütün təhsil müəssisələrində iaşə və tibb xidməti sanitariya norma və qaydalarına, qida təhlükəsizliyi sahəsində texniki normativ hüquqi aktların tələblərinə uyğun təşkil olunmalıdır. Təhsil müəssisələrinin rəhbərləri bu Qaydaların tələblərinə əməl edilməsinə görə məsuliyyət daşıyırlar.[1]

 

2. İaşənin təşkili

 

2.1. Təhsil müəssisəsinin tipindən, növündən və tədris müddətindən asılı olaraq, iaşə obyektləri bufet və (və ya) yeməkxana formasında təşkil edilir.

2.2. Təhsil müəssisəsində iaşə xidməti təhsil müəssisəsi ilə hüquqi və fiziki şəxslər arasında bağlanan müqavilə əsasında qanunvericiyə müvafiq olaraq təşkil olunur.

2.3. Təhsil müəssisələrində fəaliyyət göstərən iaşə obyektləri aşağıdakılardır:

- qida xammalı əsasında işləyən yeməkxanalar; [2]

- yarımfabrikat əsasında işləyən yeməkxanalar;

- bufet-paylayıcı kimi fəaliyyət göstərən iaşə obyektləri.

2.4. Bufet və yeməkxanalar üçün qida qəbulu zalları ayrılır. Onların sahəsi qüvvədə olan tikinti və sanitariya normalarına uyğun olmalıdır.

2.5. Təhsil müəssisələrində fəaliyyət göstərən iaşə obyektlərinin sanitariya-texniki vəziyyəti, xammal və məhsulların saxlanma şəraiti, istehsalat rejimi, istehsalat sahələri, avadanlıqlar və s. sanitariya norma və qaydalarına, qida təhlükəsizliyi sahəsində texniki normativ hüquqi aktların tələblərinə uyğun olmalıdır.

2.6. Qida blokunun (mətbəx, qida məhsulları anbarı, qida qəbulu zalı, bufet, yeməkxana) işçiləri işə qəbul edilərkən Azərbaycan Respublikasının Səhiyyə Nazirliyi tərəfindən müəyyən edilmiş qaydada ilkin və sonradan dövri tibbi müayinələrdən keçirilməli, habelə gigiyenik təlimlərə cəlb olunmalıdırlar. İlkin və dövri tibbi müayinələrdən keçməmiş, habelə müxtəlif yoluxucu xəstəliklərin daşıyıcıları olan və ya infeksion xəstəliklərə yoluxmuş əməkdaşların qida blokuna buraxılması qadağandır. [3]

Aşağıdakı xəstəlikləri olan şəxslər işə qəbul olunmurlar, işləyənlər isə tam sağalanadək işdən kənarlaşdırılırlar:

- qarın yatalağı, paratiflər, salmonellyoz, dizenteriya ilə xəstələnmə və basil gəzdirmə;

- himenolipidoz, enterobioz;

- sifilis (yoluxucu dövrdə) ;

- cüzam;

- yoluxucu dəri xəstəlikləri, qoturluq, trixofitiya, mikrosporiya, favus, bədənin açıq sahələrində xoralaşma və sviş verən aktinomikoz;

- ağciyər vərəminin yoluxucu və destruktiv formaları, svişi olan və ciyərdən kənar vərəm, bakteriya, üzün və əllərin vərəm qurdeşənəyi;

- qonoreya (bütün formaları);

- dərinin irinli xəstəlikləri.

2.7. Qida blokunun işçiləri iki ildən bir dəfədən az olmayaraq, sanitariya-gigiyena minimumlar üzrə hazırlıq kursları keçməlidirlər.

 

3. Tibb xidmətinin təşkili

 

3.1. Mülkiyyət formasından və tabeliyindən asılı olmayaraq, bütün təhsil müəssisələrində təhsilalanlar ərazi və ya tələbə poliklinikaları tərəfindən tibb xidməti ilə təmin edilirlər.

Təhsil müəssisələrində təhsilalanlara ambulator tibb xidmətinin təşkili üçün həkim və ya tibb məntəqəsi yaradıla bilər.

3.2. Hər bir təhsil müəssisəsi tərəfindən tibb xidmətinin təşkili üçün müvafiq sayda otaqlar və avadanlıqlar ayrılır.

3.3. Təhsil müəssisələrində tibb xidməti təhsil müəssisəsinin iş qrafikinə uyğun şəkildə təşkil edilməlidir.

3.4. Təhsilalanların profilaktik müayinəsi, immunoprofilaktika proqramları çərçivəsində profilaktik peyvəndlərin edilməsi təhsil müəssisələrinin rəhbərliyi ilə əvvəlcədən razılaşdırılmış qrafik üzrə aparılır.

 

4. Təhsil müəssisəsinə xidmət edən tibb işçilərinin əsas vəzifələri

 

Təhsil müəssisəsinə xidmət edən tibb işçilərinin əsas vəzifələri aşağıdakılardır:

- pedaqoji kollektivlə birlikdə uşaqların siyahıya alınmasını aparmaq, onların təhsilə funksional hazırlığını müəyyən etmək, təhsilalanların adaptasiya rejimi üzrə və peşə yönümünə (təmayülünə) görə tövsiyələr vermək;

- təhsilalanların profilaktik müayinəsini aparmaq və profilaktik peyvəndlər etmək;

- pedaqoji kollektivlə birlikdə uşaqları və valideynləri sanitariya-gigiyena, sağlam həyat tərzi, reproduktiv sağlamlıq və digər səhiyyə məsələləri üzrə maarifləndirmək;

- uşaqları fiziki inkişaf dərəcəsinə görə bədən tərbiyəsi üzrə tibbi qruplara bölmək, fiziki tərbiyənin effektivliyinin təhlilini aparmaq, fiziki tərbiyənin aparılmasına nəzarət etmək;

- təhsil müəssisəsinin, o cümlədən qida blokunun sanitariya-gigiyena və əksepidemik rejiminə, işçilərin vaxtlı-vaxtında tibbi müayinədən keçməsinə, risk qrupundan olan uşaqların fərdi qidalanmasının təşkilinə gündəlik nəzarət etmək;

- menyunun təşkilində iştirak etmək;

- dərs cədvəlinin təşkili zamanı tövsiyələr vermək.

 




 

İSTİFADƏ OLUNMUŞ MƏNBƏ SƏNƏDLƏRİNİN SİYAHISI

 

1.      12 yanvar 2024-cü il tarixli 14 nömrəli Azərbaycan Respublikası Nazirlər Kabinetinin Qərarı (Azərbaycan Dövlət İnformasiya Agentliyinin (AZƏRTAC-ın) rəsmi internet saytı, 16 yanvar 2024-cü il, “Xalq” qəzeti, 17 yanvar 2024-cü il, № 9, Azərbaycan Respublikasının Qanunvericilik Toplusu, 2024-cü il, № 1, maddə 81)

 

QƏRARA EDİLMİŞ DƏYİŞİKLİK VƏ ƏLAVƏLƏRİN SİYAHISI

 




[1] 12 yanvar 2024-cü il tarixli 14 nömrəli Azərbaycan Respublikası Nazirlər Kabinetinin Qərarı (Azərbaycan Dövlət İnformasiya Agentliyinin (AZƏRTAC-ın) rəsmi internet saytı, 16 yanvar 2024-cü il, “Xalq” qəzeti, 17 yanvar 2024-cü il, № 9, Azərbaycan Respublikasının Qanunvericilik Toplusu, 2024-cü il, № 1, maddə 81) ilə “Təhsil müəssisələrində iaşə və tibb xidmətinin təşkili Qaydası və Normaları”nın 1.2-ci bəndin birinci cümləsinə və 2.5-ci bəndə “qaydalarına” sözündən sonra “, qida təhlükəsizliyi sahəsində texniki normativ hüquqi aktların tələblərinə” sözləri əlavə edilmişdir.

 

[2] 12 yanvar 2024-cü il tarixli 14 nömrəli Azərbaycan Respublikası Nazirlər Kabinetinin Qərarı (Azərbaycan Dövlət İnformasiya Agentliyinin (AZƏRTAC-ın) rəsmi internet saytı, 16 yanvar 2024-cü il, “Xalq” qəzeti, 17 yanvar 2024-cü il, № 9, Azərbaycan Respublikasının Qanunvericilik Toplusu, 2024-cü il, № 1, maddə 81) ilə “Təhsil müəssisələrində iaşə və tibb xidmətinin təşkili Qaydası və Normaları”nın 2.3-cü bəndin ikinci abzasında və 2.6-cı bəndində “ərzaq” sözü “qida” sözü ilə əvəz edilmişdir.

 

[3] 12 yanvar 2024-cü il tarixli 14 nömrəli Azərbaycan Respublikası Nazirlər Kabinetinin Qərarı (Azərbaycan Dövlət İnformasiya Agentliyinin (AZƏRTAC-ın) rəsmi internet saytı, 16 yanvar 2024-cü il, “Xalq” qəzeti, 17 yanvar 2024-cü il, № 9, Azərbaycan Respublikasının Qanunvericilik Toplusu, 2024-cü il, № 1, maddə 81) ilə “Təhsil müəssisələrində iaşə və tibb xidmətinin təşkili Qaydası və Normaları”nın 2.6-cı bəndin birinci abzasına yeni məzmunda ikinci cümlə əlavə edilmişdir.

 

Qüvvədədir
YÜKLƏ
Məcəllələr
© 2025 | e-qanun.az | Bütün Haqqlar Qorunur
Ədliyyə Nazirliyinin İnformasiya - kommunikasiya Texnologiyaları İdarəsi CROCUSOFT

E-QANUN